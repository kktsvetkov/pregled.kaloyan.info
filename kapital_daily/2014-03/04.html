<br /><em>България</em><br /><br /><strong>Фонд "Земеделие" бави фатално проекти</strong> Миналия май по Програмата за развитие на селските райони са подадени над 1200 предложения от фирми, които се конкурират за еврофинансиране от 70 млн. евро. Фонд "Земеделие" все още не е избрал с кои компании ще подпише договори, нищо че срокът за това е бил три месеца, т.е. изтекъл е преди половин година. Бавността на администрацията може и да не е била фатална предходните години. Но сега крайният срок за приключване на проектите е в средата на следващата година. А забавянето поставя под голям риск изпълнението, особено при строителство на производствени мощности или туристически обекти, каквито са голяма част от предложенията. (<a href="http://www.capital.bg/politika_i_ikonomika/bulgaria/2014/03/03/2253697_fond_zemedelie_bavi_fatalno_proekti/">Капитал Daily</a>)<br /><br /><strong>България губи милиони долари помощ от САЩ заради евродиректива</strong> Европейската комисия е поискала от България да излезе от споразумението със САЩ за икономическа, техническа и друга помощ заради противоречие с евродирективите. Един от основните аргументи на комисията е, че то нарушава принципите на конкуренция, защото върху безвъзмездно предоставяните суми не се плаща ДДС. Прекратяването на договора обаче поставя под въпрос милиони долари, които всяка година страната ни получава от САЩ. (<a href="http://www.segabg.com/article.php?id=688561">Сега</a>)<br /><br /><em>Бизнес</em><br /><br /><strong>БСП подготви закон за търговските вериги</strong> Промените в Закона за защита на конкуренцията (ЗЗК), които регламентират отношенията между търговските вериги и техните доставчици, са готови и тази седмица влизат в парламента. С тях се въвеждат понятието значителна пазарна сила, ежегоден мониторинг на предприятия в сектора, както и редица ограничения в договорите между търговци и доставчици. (<a href="http://www.capital.bg/politika_i_ikonomika/bulgaria/2014/03/03/2253701_bsp_podgotvi_zakon_za_turgovskite_verigi/">Капитал Daily</a>)<br /><br /><em>Свят</em><br /><br /><strong>Украйна твърди, че Русия е вкарала незаконно над 5000 войници в Крим</strong> Русия е увеличила през последните няколко дни контингента си в Крим с 16 000 души, заяви посланикът на Украйна в ООН Юрий Сергеев. В същото време Русия разпространи писмо от Виктор Янукович от събота, с което той кани руската армия в Украйна. На свиканото от Русия извънредно заседание на Съвета за сигурност на ООН Сергеев каза, че "от 24 февруари приблизително 16 000 руски войници са вкарани в Крим с военни кораби, хеликоптери и товарни самолети от съседните райони на Руската федерация". (<a href="http://www.dnevnik.bg/sviat/2014/03/04/2253821_ukraina_tvurdi_che_rusiia_e_vkarala_nezakonno_nad_5000/">Дневник</a>, <a href="http://www.bbc.com/news/world-europe-26427848">BBC</a>)<br /><br /><strong>Какво иска Русия</strong> "Нека спокойните глави и трезвата преценка надделее". Това повтаряха всички посланици в Съвета за сигурност на ООН, докато обсъждаха в събота вечерта внезапната инвазия на руски войски на украинска територия и заплахата на Киев да отвърне с военна сила на нашествието в Крим. Но нямаше нищо неспокойно в действията на Русия, а преценката на Москва за ситуацията изглежда напълно трезва. Просто я вижда по различен начин. (<a href="http://www.capital.bg/politika_i_ikonomika/sviat/2014/03/03/2253327_kakvo_iska_rusiia/">Капитал</a>)<br /><br /><strong>Путин ритна кошера</strong> За пръв път от десетилетия Западът е като разбунен кошер. Руското нашествие в Украйна постигна това, което никое друго Путиново безобразие не успя – единен фронт на демократичните страни срещу Русия. Мобилизацията на тези страни тепърва се разгръща, но вече е видна с просто око. (<a href="http://www.dnevnik.bg/analizi/2014/03/03/2253605_putin_ritna_koshera/">Дневник</a>)<br /><br /><strong>"Оскар 2014": Историческа победа за "12 години в робство", спорна за "Гравитация"</strong> Научнофантастичният трилър "Гравитация" взе седем статуетки от церемонията по връчването на "Оскар 2014", но базираната на истински случай драма на Стив Маккуин "12 години в робство" завоюва наградата за най-добър филм. За първи път в 86-годишната история на отличията това се случва на продукция на режисьор от афроамерикански произход. (<a href="http://www.dnevnik.bg/razvlechenie/2014/03/03/2253312_oskar_2014_istoricheska_pobeda_za_12_godini_v_robstvo/">Дневник</a>)<br /><br /><em>Спорт</em><br /><br /><strong>Григор Димитров триумфира в Акапулко</strong> Григор Димитров триумфира на турнира в Акапулко (Мексико), надделявайки изключително трудно над южноафриканеца Кевин Андерсън с 2:1 сета (7:6, 3:6, 7:6). Така той ще стигне рекордното в кариерата си 16-то място в световната ранглиста и получава  чек за 316 000 долара. (<a href="http://www.mediapool.bg/grigor-dimitrov-triumfira-v-akapulko-news217440.html">Mediapool</a>)<br />
						
						
						