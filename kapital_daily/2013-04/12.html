<br /><em>България</em><br /><br /><strong>Златният заем на НЕК</strong> Националната електрическа компания (НЕК) е загубила 36.5 млн. лв. от сделки, които е трябвало да я застраховат срещу лихвения риск по заема за 250 млн. евро към BNP Paribas, взет за финансиране на проекта "Белене". Това показва доклад на Агенцията за държавна финансова инспекция. Става въпрос за така наречения лихвен суап. При него двете страни по сделката се договарят да си разменят лихвени плащания върху определена сума (в случая на заема), така че кредитополучателят да си гарантира стабилни разходи при промяна на нивата на лихвите на международните пазари. (<a href="http://www.capital.bg/politika_i_ikonomika/bulgaria/2013/04/10/2039395_zlatniiat_zaem_na_nek/">Капитал Daily</a>)<br /><br /><strong>Българите получават най-малко на час в ЕС</strong> Разходите за труд на час на работодателите в България са най-ниски в целия Европейски съюз. В същото време между 2008 и 2012 г. страната е отбелязала най-силен ръст на този показател (42.6%), показват данни на Евростат. Вероятно е това да се дължи частично и на ежегодното увеличение на минималните осигурителни прагове по браншове. Проблем обаче се появява, когато производителността на труда расте по-бавно, отколкото разходите на работодателите за труд. Причината е, че тогава бизнесът става неконкурентен и свива маржовете си. От друга страна пък, България продължава да е най-бедната страна - членка на ЕС, и има още доста да догонва средното ниво на доходи в общността. (<a href="http://www.capital.bg/politika_i_ikonomika/bulgaria/2013/04/10/2039328_bulgarite_poluchavat_nai-malko_na_chas_v_es/">Капитал Daily</a>)<br /><br /><strong>Софтуерът за случайно разпределение на делата позволява манипулации</strong> Софтуерът "Law Choice", който се използва за случайното разпределение на делата във Върховния административен съд и 90% от съдилищата в България позволява манипулация при избора на съдията, който ще гледа делото. Това са основните констатации в доклада на работната група, която провери Върховния административен съд (ВАС), научи "Капитал" от източници в съвета. Докладът от ревизията е бил подписан от всички членове на работната група (в която влизат член и експерти на ВСС, представители на НПО и независим ИТ експерт), като само членът на Инспектората към ВСС Димана Йосифова е подписала с особено мнение някои от препоръките. (<a href="http://www.capital.bg/blogove/pravo/2013/04/10/2039345_softuerut_za_sluchaino_razpredelenie_na_delata/">Капитал</a>)<br /><br /><strong>МВР и ЦИК бойкотираха премиера за изборите</strong> Централната избирателна комисия и Министерството на вътрешните работи бламираха премиера Марин Райков за две ключови инициативи около предстоящите избори - изборния борд и ротацията на полицаи в деня на вота, която да гарантира безпристрастността им. Въпреки многото натрупани въпроси и липсата на елементарна информация дори за регистрираните за вота кандидат-депутати ЦИК не счете за нужно да се яви на второто заседание на изборния борд и дори отказа да му предоставя информация. (<a href="http://www.segabg.com/article.php?id=644492">Сега</a>)<br /><br /><strong>Студентските такси скачат с до 150 лв. от есента</strong> Висшето образование в България продължава да поскъпва, въпреки че срещу това студентите нямат никакви гаранции за качество на полученото обучение и за реализация на пазара на труда. От есента таксите в държавните висши училища се вдигат с до 150 лв. на година. Повишение на сумите, които първокурсниците ще плащат, са заявили 15 от общо 33 вуза, като в тази бройка не са включени военните университети. (<a href="http://www.segabg.com/article.php?id=644488">Сега</a>)<br /><br /><strong>Проектът за втори лифт в Банско върви към окончателно одобрение</strong> Проектът за строеж на втори кабинков лифт в ски курорта Банско направи още една крачка към реализацията си, след като екоминистърът Юлиан Попов съобщи, че ще продължи процедурата по приемането на предложените от община Банско промени в плана за управление на Националния парк "Пирин". (<a href="http://www.mediapool.bg/%D0%BF%D1%80%D0%BE%D0%B5%D0%BA%D1%82%D1%8A%D1%82-%D0%B7%D0%B0-%D0%B2%D1%82%D0%BE%D1%80%D0%B8-%D0%BB%D0%B8%D1%84%D1%82-%D0%B2-%D0%B1%D0%B0%D0%BD%D1%81%D0%BA%D0%BE-%D0%B2%D1%8A%D1%80%D0%B2%D0%B8-%D0%BA%D1%8A%D0%BC-%D0%BE%D0%BA%D0%BE%D0%BD%D1%87%D0%B0%D1%82%D0%B5%D0%BB%D0%BD%D0%BE-%D0%BE%D0%B4%D0%BE%D0%B1%D1%80%D0%B5%D0%BD%D0%B8%D0%B5-news205102.html">Mediapool</a>)<br /><br /><em>Свят</em><br /><br /><strong>Кипърската икономика ще се свие сериозно през следващите две години</strong> Кипърската икономика ще пострада значително през идните две години с драстичното свиване на банковия сектор, наложено от еврозоната и Международния валутен фонд (МВФ) в замяна на помощ от 10 милиарда евро, се посочва в документ на Тройката, разпространен късно снощи. Брутният вътрешен продукт (БВП) на страната вероятно ще се свие с общо 12,5 на сто през 2013 и 2014 година и ще бъде сериозно засегнат от преструктурирането на банковия сектор, който има много голям дял в икономиката на островната държава, се посочва в доклада. (<a href="http://www.dnevnik.bg/biznes/finansi/2013/04/11/2039500_kipurskata_ikonomika_shte_se_svie_seriozno_prez/">Дневник</a>)<br /><br /><strong>Големите в Европа атакуват укриването на данъци</strong> Франция, Германия, Италия, Испания и Великобритания постигнаха споразумение за засилен автоматичен обмен на банкови данни помежду си, чрез който да ограничат възможностите за укриване на данъци, предаде EUobserver. Новината дойде броени часове преди Люксембург да обяви, че най-накрая се съгласява да отмени частично банковата си тайна. За момента херцогството и Австрия са единствените държави - членки на Европейския съюз, които не участват в автоматичния обмен на информация и са подложени на сериозен натиск от страна на европейските си партньори да се присъединят към общите усилия за решаване на проблема. (<a href="http://www.capital.bg/politika_i_ikonomika/sviat/2013/04/10/2039344_golemite_v_evropa_atakuvat_ukrivaneto_na_danuci/?ref=akcentmenu">Капитал Daily</a>)<br />
						
						
						