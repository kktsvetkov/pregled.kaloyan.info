<br /><em>България</em><br /><br /><strong>Пълна полицейщина</strong> Около две трети от изнесеното в сигнала за незаконно подслушване, който лидерът на БСП Сергей Станишев депозира до главния прокурор Сотир Цацаров в края на март, отговаря на истината. За останалата част все още не може да бъде установено, защото информацията е била изтрита в първите часове на проверката от ръководен служител на Специализираната дирекция "Оперативни и технически операции" (СДОТО). (<a href="http://www.capital.bg/politika_i_ikonomika/bulgaria/2013/04/15/2042061_pulna_policeishtina/">Капитал</a>)<br /><br /><strong>Над две трети от работещите са със заплати до 1000 лв.</strong> Свръхоблагането на високите доходи, каквото обещават някои партии в предизборните си платформи няма да проработи в България, защото такива почти не се получават. Общо 83% от работещите на трудов договор са със заплати до 1000 лв. Други почти 17% са с доходи по трудов договор до максималния осигурителен доход, който е 2200 лв. Едва под един процент са със заплати над 2200 лв. (<a href="http://www.capital.bg/politika_i_ikonomika/bulgaria/2013/04/15/2042171_nad_dve_treti_ot_raboteshtite_sa_sus_zaplati_do_1000_lv/">Капитал</a>)<br /><br /><strong>Нов удар на едро за GSM операторите</strong> Мобилните оператори ще трябва да понижат за пореден път цените на едро за разговори извън мрежите си от 1 юли. Оттогава Комисията за регулиране на съобщенията (КРС) ще приеме подход за определяне на тарифите - спрямо разходите им за предоставяне на съответната услуга. Този метод е познат още и под името БУЛРИК. Регулаторът възнамерява да наложи този разходоориентиран модел за формиране на цените както за разговори в рамките на страната, така и при повиквания от чужбина. С неговото налагане тарифите за терминиране, или стойността, на която операторите таксуват разговори от една мрежа в друга, ще трябва да се понижат двойно. (<a href="http://www.capital.bg/biznes/kompanii/2013/04/15/2042153_nov_udar_na_edro_za_gsm_operatorite/">Капитал</a>)<br /><br /><strong>Локви за милиони по булеварда на протеста</strong> На 7 февруари т.г., във Варна пристигна вече бившия министър на регионалното развитие Лиляна Павлова. Важна спирка по време на посещението й беше бул. "Владислав Варненчик". Там Павлова, която сега оглавява местната листат на ГЕРБ за предстоящите предсрочни парламентарни избори, най-напред смъмри кмета на града заради състоянието на градската магистрала, а след това обяви, че тя ще бъде спешно преасфалтирана с 5 млн. лв от националния бюджет. (<a href="http://www.dnevnik.bg/bulgaria/2013/04/16/2041198_lokvi_za_milioni_po_bulevarda_na_protesta/">Дневник</a>)<br /><br /><strong>Българското правителство получи "Среден 2.90" за грижата за децата</strong> България е на ръба на провала по отношение на грижите за децата. Средният успех на държавата в доклада "Бележник 2013" на неправителствената организация "Национална мрежа за децата" (НМД) е среден 2.90, съобщиха от организацията. НМД обединява повече от 113 неправителствени организации в страната, а проектът се осъществява със съдействието на УНИЦЕФ, фондацията "Оук"-Швейцария и Балканския тръст за демокрация. (<a href="http://www.dnevnik.bg/detski_dnevnik/2013/04/15/2042100_bulgarskoto_pravitelstvo_poluchi_sreden_290_za_grijata/">Дневник</a>)<br /><br /><strong>Здравните досиета стартираха с 1/5 от данните за пациентите</strong> С попълнени данни само в 3 от общо 15 графи се оказаха електронните досиета на двама пациенти, установи проверка на "Сега". От вчера НЗОК осигурява онлайн достъп на всеки българин до електронното му досие чрез издаден, в която и да е районна здравна каса персонален идентификационен код. Досега това можеше да става само с електронен подпис. (<a href="http://www.segabg.com/article.php?id=645301">Сега</a>)<br /><br /><strong>"Леки корекции" на тъмно в разпределянето на европарите до 2020 г.</strong> На 15 април България трябваше да изпрати първата чернова по договора за партньорство с Европейския съюз за следващия програмен период 2014 – 2020 г. Документът дава отговор за какво страната ни ще похарчи договорените от правителството на ГЕРБ над 15.2 млрд. евро безвъзмездна помощ от Европейския съюз. Какво съдържа документът остава пълна мистерия. Служебният премиер Марин Райков съобщи, че ще има "леки корекции" на завещанието от ГЕРБ, но "генералната рамка" се запазва. Какви ще са дребните промени не беше обяснено. (<a href="http://www.mediapool.bg/%E2%80%9C%D0%BB%D0%B5%D0%BA%D0%B8-%D0%BA%D0%BE%D1%80%D0%B5%D0%BA%D1%86%D0%B8%D0%B8%E2%80%9C-%D0%BD%D0%B0-%D1%82%D1%8A%D0%BC%D0%BD%D0%BE-%D0%B2-%D1%80%D0%B0%D0%B7%D0%BF%D1%80%D0%B5%D0%B4%D0%B5%D0%BB%D1%8F%D0%BD%D0%B5%D1%82%D0%BE-%D0%BD%D0%B0-%D0%B5%D0%B2%D1%80%D0%BE%D0%BF%D0%B0%D1%80%D0%B8%D1%82%D0%B5-%D0%B4%D0%BE-2020-%D0%B3-news205283.html">Mediapool</a>)<br /><br /><em>Свят</em><br /><br /><strong>Кървав ден в Бостън</strong> В четвъртия час на Бостънския маратон обикновено опитните атлети отдавна са завършили. Около 14:50 местно време финишират предимно възрастни, деца и ентусиасти, решили просто да участват. В публиката са техни близки и приятели. Тогава близко до заветната жълта линия в огражденията за приветстващите се чува първия първата експлозия, тринайсет секунди и петдесетина метра по-далеч втората. Последват сцени на ужас, запечатани от хиляди камери и мобилни телефони. Кръв, ранени, паника, полиция. Единствената добра новина е, че експлозиите се случват близо до финала където при маратоните обичайно стоят линейки и медицински персонал. Така те реагират много бързо и почти мигновено могат да помогнат на ранените. Трагичната статистика до момента е за трима убити, един от които е осемгодишно момче и 138 ранени (поне четиринайсет от тях са деца). Седемнайсет души са в критично състояние. Съобщенията са за над десет ампутации на крайници. Най-малкият ранен е тригодишно дете, най-възрастният – шейсетгодишен пенсионер. (<a href="http://www.capital.bg/politika_i_ikonomika/sviat/2013/04/16/2042249_kurvav_den_v_bostun_obnovena/">Капитал</a>)<br /><br /><strong>Българи и румънци най-често стават жертви на трафик на хора в ЕС</strong> Български и румънски граждани най-често стават жертва на трафик на хора в ЕС, съобщи еврокомисарят по вътрешните работи Сесилия Малмстрьом на пресконференция в Брюксел, цитирана от БНТ. Тя представи доклад на Евростат, в който фигурират данни за периода 2008-2010 г. Общо броят на жертвите на трафик на хора в ЕС за посочения период възлиза на 23 632 души. (<a href="http://www.segabg.com/article.php?id=645275">Сега</a>)<br /><br /><strong>Вашингтон призова за повторно броене на бюлетините във Венецуела, Путин поздрави Мадуро</strong> Повторното преброяване на бюлетините от президентските избори във Венецуела е необходима и благоразумна стъпка, обяви днес говорителят на Белия дом Джей Карни, цитиран от "Ройтерс". Временният президент Николас Мадуро, когото покойният венецуелски президент Уго Чавес беше обявил за свой приемник, изпревари с минимална разлика опозиционния кандидат Енрике Каприлес на единствения тур от изборите. Националната избирателна комисия обяви, че Мадуро е получил 50.7 на сто от гласовете срещу 49.1% за Каприлес. (<a href="http://www.dnevnik.bg/sviat/2013/04/15/2042222_vashington_prizova_za_povtorno_broene_na_bjuletinite/">Дневник</a>)<br />
						
						
						