

	<div class="art">
		<div id="article_text" class="s4" itemprop="articleBody">
			
			
			<p>
	<strong>&quot;Софиямед&quot; ще получи най-голямо увеличение на бюджета от здравната каса</strong><br />
	<em>в. Капитал Daily</em></p>
<p>
	По ирония на съдбата &quot;Софиямед&quot;, болницата, в която новородено беше пребито от акушерка, ще получи допълнителни средства от здравната каса за родилното отделение, както и за останалите клиники на веригата. Тя ще бъде подкрепена с най-големия възможен допълнителен бюджет от здравната каса &ndash; близо 3.6 млн. лв., или повече от 10% от очакваното увеличение на парите за всички болници. Това става ясно от разчетите на здравната каса, която предлага надзорният й съвет да одобри отварянето на оперативния й резерв и да разпредели 34.516 млн. лв. като допълнителен бюджет на клиниките.</p>
<p>
	Бюджетът на всички болници през тази година е до 95% от парите, които са получили от касата през миналата. Част от клиниките тях получават 95%, а други &ndash; 80%. Всички те имат трудности, но повечето се справят с лимита, без да протестират. Оказва се обаче, че в други случаи натискът работи. Най-голямата верига частни болници в България, в която влизат &quot;Софиямед&quot;, &quot;Пълмед&quot;, &quot;Бургасмед&quot;, клиниката&nbsp; МБАЛ &quot;Здраве&quot; в Пазарджик, както и още няколко частни клиники, бяха обявили преди няколко седмици, че ще протестират символично на професионалния празник 7 април заради наложените лимити на болниците. Сега те имат корекции в бюджета си, показват разчетите.</p>
<p>
	<strong>&quot;Масовото изтребление&quot; на арменците втвърди тона на Анкара</strong><br />
	<em>в. Сега</em></p>
<p>
	Смекченият тон на декларацията на българския парламент по повод гоненията срещу арменци по време на Първата световна война, където международната формулировка &quot;геноцид&quot; бе заменена с &quot;масово изтребление&quot;, не удовлетвори Турция. Анкара в прав текст обяви, че този акт на Народното събрание ще се отрази зле върху двустранните отношения.</p>
<p>
	&quot;Решението, прието от българския парламент на 24 април 2015 г. във връзка със събитията от 1915 г. по инициатива на ултранационалистическата ксенофобска расистка партия &quot;Атака&quot; показва антагонистично отношение към Турция. Турция отхвърля тази клевета срещу своята история&quot;, се посочва в документа, качен на страницата на външното министерство в Анкара. Според турската страна българското НС е станал заложник от &quot;екстремистките елементи в него и пренебрегва хуманитарните и конкретни инициативи, които Турция е предприела по този исторически въпрос&quot;. След което се казва: &quot;Няма съмнение, че това решение ще се отрази негативно на отношенията между Турция и България&quot;.</p>
<p>
	<strong>Сметната палата подхваща &bdquo;Атака&ldquo; заради членски внос от 1.3 млн. лв.</strong><br />
	<em>в. Сега</em></p>
<p>
	Изумителната сума от 1.3 млн. лв., събрана от членски внос през 2014 г., ще бъде обект на специален интерес от страна на Сметната палата при предстоящата проверка на финансите на &quot;Атака&quot;. Това стана ясно от интервю на шефа на одитния орган Цветан Цветков пред Нова тв. Размерът на събраните средства е подозрително висок на фона на резултата на националистическата партия на последните парламентарни избори - едва 148 хил. гласа. Освен това преди 3 г. партията не е декларирала доход от членски внос, а през м.г. - около 300 хил. лв.</p>
<p>
	По принцип всяка партия записва размера на членския внос в устава си. От &quot;Атака&quot; обаче са посочили единствено, че такъв се заплаща всеки месец, както и начинът на разпределението му в рамките на партията, но не и какъв е размерът му. &quot;Дали членската маса е нараснала или индивидуалният членски внос е нараснал, това подлежи на проверка&quot;, коментира лаконично Цветан Цветков. Формацията на Волен Сидеров е получила още 726 хил. лв. от дарители, както и 3.2 млн. лв. от държавна субсидия. Заедно с всички други партии, които са подали в законовия срок (31 март) годишните си финансови отчети, &quot;Атака&quot; ще мине през задължителен одит. Проверката ще продължи до 30 септември.</p>
<p>
	<strong>21 митничари изхвърчаха от системата</strong><br />
	<em>в. Новинар</em></p>
<p>
	21 служители на митница Свиленград останаха без официална работа от вторник, след като си получиха заповедите за уволнение. Раздаването им е започнало още в понеделник и е продължило и на следващия ден, съобщиха от агенция &bdquo;Митници&ldquo;.</p>
<p>
	Освободен е бил и директорът на Гранична полиция Милен Пенев. Той беше назначен на поста след оставката на предшественика си Захарин Пенов след инцидента с обърналия се камион с полицаи на българо-турската граница в края на миналата година.</p>
<p>
	<strong>Соковете с добавена захар са аут от пазара</strong><br />
	<em>в. Новинар</em></p>
<p>
	Плодовите сокове с добавена захар вече официално са вън от българския пазар.</p>
<p>
	Проверка на &quot;Новинар&quot; показа, че директивата на Европейската комисия срещу поставянето на подсладители в тях се спазва. &quot;Не съм чувала за такава промяна, но производителите отдавна започнаха да подменят опаковките. Може би е заради това&quot;, коментира продавач консултант.</p>
<p>
	Забраната за допълнителното поставяне на захар в соковете бе въведена на 28 октомври 2013 г., а производителите имаха 18-месечен преходен период, за да отговорят на изискванията. &quot;Предполагам, че наистина са имали някакъв гратисен период. Иначе щяха още днес да подменят соковете и да ни доставят други, ако в предишните е имало захар&quot;, допълни друг търговец.</p>
<p>
	<strong>Пивоварна инвестира &euro;30 млн. в Хасково</strong><br />
	<em>в. Стандарт</em></p>
<p>
	Най-големите инвестиции в пивоварния бранш у нас за последните две години са направени в пивоварната &quot;Астика&quot; край Хасково. Това обяви Марко Ниаваро, генерален директор на &quot;Каменица&quot; АД, която е собственик на пивоварната. Ниаваро откри модернизираната структура на пивоварната. В логистичната база, която е разширена на терен от 20 000 кв. м, в изградената пречиствателна станция и в производствените технологии, вложенията за 18 месеца са 30 млн. евро. Това превръща Хасково в града с най-голяма частна инвестиция в региона.</p>
<p>
	От модернизираната логистична база дружеството отчита спад с около 10% на логистичните си разходи, посочи Марко Ниаваро. Не малко пари са инвестирани в изграждането на пречиствателна станция за отпадни води с анаеробен реактор, която е уникална за България заради възможността за производството на биогаз, който ще се използва за производствените нужди. Общата стойност за интегриране на иновативната технология е близо 3 млн. лв. и ще позволи пречистването на 60% от отпадъчните води, отделяни в производствената дейност на пивоварна &quot;Астика&quot;, освен това ще пречиства и отпадните води и на всички фабрики в Северна индустриална зона на града.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
