

	<div class="art">
		<div id="article_text" class="s4" itemprop="articleBody">
			
			
			<p>
	<strong>Как държавата национализира 50 млн. лв. на инвеститори в зелени централи</strong><br />
	<em>в. Капитал Daily</em></p>
<p>
	Съдебната борба на кандидат-инвеститори в зелени централи с Електроенергийния системен оператор (ЕСО) продължава, устойчиво магистратите се произнасят в полза на ощетените дружества, но държавната компания продължава да не им връща над 50 млн. лв. Спорът е за парите, дадени от фирмите с ВЕИ проекти през периода 2011-2012 г., с които те доказваха сериозността на своите намерения. Преди почти три години обаче държавата каза, че няма да допуска повече зелени централи. Но не върна вече внесените банкови гаранции, а напротив - усвои ги.</p>
<p>
	Сега ЕСО е с окончателно блокирани сметки за малко над 5 млн. лв. Софийският апелативен съд е потвърдил запора по две дела, водени срещу системния оператор заради гаранции за проекти за два вятърни парка. Сходно решение има и за 9 млн. лв., като запорът е от края на миналата година и е на първа инстанция, но скоро предстои и окончателно произнасяне. Отделно други инвеститори водят дела за други 12 млн. лв.</p>
<p>
	<strong>Шведската Trelleborg придобива изцяло завода за силиконови изделия в Перник</strong><br />
	<em>в. Капитал Daily</em></p>
<p>
	Шведската индустриална група Trelleborg ще стане едноличен собственик на завода за силиконови изделия &quot;Трелеборг сийлинг солюшънс Силкотех България&quot; в Перник. Досега компанията притежаваше 50% от дяловете в производствената база, които купи през 2011 г. Част от сделката тогава беше опция за бъдещо придобиване на останалите дялове, която сега шведската компания упражнява. Продаваният сега пакет е собственост на създателя на българския завод &ndash; швейцареца Удо Ланге и на съпругата му Елизабет, които са и управители на предприятието. Цената на транзакцията не се съобщава.</p>
<p>
	Едноличен контрол</p>
<p>
	&quot;Възможността да придобием останалия дял от българското&nbsp; предприятие беше предвидена от началото през 2001 г. Тя е част от плана ни оттогава&quot;, коментират за &quot;Капитал Daily&quot; от Trelleborg. От шведската група за инженеринг и производство на полимерни решения за уплътняване, поемане на вибрации и защита посочват, че за момента не се предвиждат съществени промени в ръководството на българския завод.</p>
<p>
	<strong>България е с най-широки права за ранно пенсиониране в ЕС</strong><br />
	<em>в. Сега</em></p>
<p>
	България е единствената страна в ЕС, в която човек може да се пенсионира без условия за възрастта. Това могат да направят служителите на специалните ведомства, които могат да излязат в пенсия при 27 г. осигурителен стаж, от които 2/3 - специализиран. В някои страни в ЕС изобщо не съществува възможност да се излезе по-рано в пенсия, а където я има, тя е обвързана с изискване за навършване на минимална възраст. Обща тенденция в Европа е възможностите за ранно пенсиониране да се ограничават, докато у нас те стоят над всякакви опити за пенсионна реформа. Това показва проучване сред 23 страни, поръчано от комисията по труда и социалната политика в Народното събрание.</p>
<p>
	В 10 европейски държави не съществува възможност за ранно пенсиониране. Това са Великобритания, Малта, Швеция, Норвегия, Дания, Холандия, Люксембург, Естония, Чехия и Унгария. В тях обаче има възможности за гъвкаво пенсиониране - да се излезе от пазара на труда преди законоустановената възраст срещу намалена пенсия. Подобно предложение има и социалният министър Ивайло Калфин - човек да може да се пенсионира до 12 месеца преди навършване на годините за трета категория, като пенсията му се намали с 0.4% за всеки недостигащ месец.</p>
<p>
	<strong>Планът &quot;Юнкер&quot; ще подкрепи само един наш проект</strong><br />
	<em>в. Сега</em></p>
<p>
	България има шанс да получи финансиране само по един от общо 18 проекта, с които страната ни кандидатства за финансиране по т.нар. План &quot;Юнкер&quot; на Европейската комисия. Това става ясно от доклад на работната група по проектите, кандидатстващи за финансиране от Плана за стратегически инвестиции на ЕС за 2015-2017, съобщи БГНЕС. В работната група влизат представители на ЕК, Европейската инвестиционна банка и държавите - членки на ЕС.</p>
<p>
	Планът &quot;Юнкер&quot; предвижда инвестиции на 315 млрд. евро в икономиката на страните от ЕС. В края на 2014 г. България кандидатства за финансиране с 18 проекта на стойност над 3.5 млрд. евро. Шансовете засега са да получим едва 38 млн. евро, при това по съвместен проект с Гърция - изграждането на междусистемната газова връзка между двете страни, става ясно още от доклада. В официална информация на българското Министерство на енергетиката от март т.г. обаче индикативната стойност на газовата връзка е определена на 220 млн. евро.</p>
<p>
	<strong>Българка купи бившия ресторант &quot;Крим&quot;</strong><br />
	<em>в. Стандарт</em></p>
<p>
	Бившият ресторант &quot;Крим&quot;, известен като Руския клуб, е с нов собственик. Една от най-красивите къщи в София на ул. &quot;Славянска&quot; вече е на д-р Ружа Игнатова, която развива бизнес в Германия и България. Тя e платила 4,2 млн. евро или по 2485 евро на кв. метър, съобщава &quot;Преса&quot;.</p>
<p>
	През последните месеци престижният имот беше оглеждан от дузина наши бизнесмени и от няколко чужди посолства. Говореше се за сериозен интерес от Катар, но собственик на сградата стана д-р Ружа Игнатова. По информация в медиите тя има металургично предприятие в Германия, а сега инвестира в платежна система, работеща с криптовалута. Преди време е работила в консултантската компания &quot;Маккинзи&quot;. Игнатова е и носител на приза &quot;Бизнес дама на 2014 г.&quot;. Досега елитната сграда на ул. &quot;Славянска&quot; беше собственост на предприемача Явор Капитанов.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
