

	<div class="art">
		<div id="article_text" class="s4" itemprop="articleBody">
			
			
			<p>
	<strong>Депутатите забързаха промените в НПК и ГПК</strong><br />
	<br />
	В. Капитал Daily</p>
<p>
	Депутатите от правната комисия в парламента приеха на първо четене предложенията за промени в Наказателно-процесуалния кодекс (НПК) и Гражданския процесуален кодекс (ГПК), с които ще се дадат допълнителни правомощия на прокуратурата да се намесва в сделки между частни лица, когато е застрашен имущественият интерес на държавата, община или на лица, ползващи се от специална закрила. В тридневен срок ще се приемат предложения за корекции по внесените във вторник вечерта текстове. Те предизвикаха критики от страна на Реформаторския блок и &quot;Атака&quot;. Становище, че проектът е прибързан и не следва да се приема, изрази и Висшият адвокатски съвет, представител на който предупреди, че България рискува наказателни процедури от европейските правораздавателни органи.</p>
<p>
	Предложенията за поправки са внесени от депутати от ГЕРБ, ДПС, Патриотичния фронт и Българския демократичен център (с неформален лидер Христо Ковачки). Промените ще дадат права на прокуратурата да действа по предотвратяването на общественоопасно деяние, за което има основание да се предполага, че ще бъде извършено. Освен временно да иззема средствата, с които би могло да се извърши престъплението, главният прокурор ще може да спре за 48 часа финансова операция или сделка с имущество. В ГПК промените ще дадат основание на прокуратурата да встъпва като страна по дела, засягащи имуществени права на държавата, общините или лица, ползващи се от особена закрила. Държавните обвинители ще могат също така да обжалват всеки подлежащ на протест акт на съда, дори и да не са участвали в производството, в което актът е бил постановен.</p>
<p>
	&quot;Да, давам си сметка, че това е законодателно предложение, което има конкретен повод &quot;, каза вносителят на проектите Данаил Кирилов от ГЕРБ, който бе подкрепен в комисията от съпартийката си Десислава Атанасова. Тя припомни, че затварянето на Корпоративна търговска банка (КТБ) вече доведе до приемането на извънредни промени в други закони.</p>
<p>
	<strong>НАП продължи със запорите на акции на Цветан Василев</strong></p>
<p>
	В. Капитал Daily</p>
<p>
	Националната агенция за приходите (НАП) продължи със запорите около дружества на Цветан Василев. В Търговския регистър вече са отбелязани и обезпечения върху 100% от дяловете му в &quot;Бромак&quot; и &quot;Фина Ц&quot;. Данъчните се позовават на &quot;предполагаемо публично вземане&quot; от почти 2 млн. лв. на Цветан Василев. На същото основание - евентуално дължими данъци в малки размери, във вторник под запор паднаха и 100% от акциите на БТК. С което държавата продължава опитите да блокира сделката за продажба на шест компании от банкера на белгиеца с руски връзки Пиер Луврие.</p>
<p>
	За разлика от вече наложените запори на БТК, &quot;НУРТС България&quot; и &quot;Бромак&quot;, в един от случаите текстът на постановлението е по-мотивиран. &nbsp;При &quot;Бромак финанс&quot; става ясно, че в момента тече данъчна ревизия. Тя е възложена на данъчния служител със заповед от 2 декември. Публичният изпълнител пише, че &quot;ще бъде затруднено събирането на бъдещи публични задължения с предполагаем размер от 300 хил. лв. към 9 декември 2014 г.&quot; Твърди се, че компанията е извършила сделки със свързани дружества - &quot;Бромак&quot; и &quot;Фина С&quot;; направени са инвестиции в свързаните предприятия във ФК &quot;Фина С&quot; за 3.8 млн. лв.; &quot;Бромак финанс&quot; има търговски и други вземания от 4 млн. лв. и задължения от 3 млн. лв.</p>
<p>
	Тук ревизорите ще изследват дали заемите са на пазарни лихви. От постановлението става ясно ясно и че &quot;Бромак финанс&quot; е извършило множество продажби на недвижими имоти, за които ще се провери дали е платен дължимият данък. На тези основания НАП прави запор върху притежаваните от &quot;Бромак финанс&quot; налични акции в &quot;Бромак телеком инвест&quot;, както и върху други ценни книжа, които потенциалният длъжник трябва да обяви пред данъчните до 3 дни. Към 1 април за четири дружества, свързани със сделката, запори още няма.</p>
<p>
	<strong>Новата част на магистрала &quot;Струма&quot; се пропука</strong></p>
<p>
	В. Сега</p>
<p>
	Трасето на автомагистрала &quot;Струма&quot; край Дупница се пропука само година и осем месеца след откриването й. Пукнатината, плъзнала през аварийната лента и двете пътни платна, е само на 800 метра след навлизането в Лот-1 откъм Дупница, съобщи БГНЕС. Проблеми с неравности по платното се появиха и непосредствено след откриването на нови участъци и от магистрала &quot;Тракия&quot; неотдавна. Движението по платното от магистрала &quot;Струма&quot; в посока София се извършва само в крайната лява лента, но част от нея също е напукана. Проблемният участък е сигнализиран с предупредителни пътни знаци. Пукнатината е в продължение на около 15 метра.</p>
<p>
	Междувременно вчера регионалният министър Лиляна Павлова съобщи, че ще бъдат осигурени нужните 100 милиона лева за ремонта на най-старите участъци от магистралите &quot;Тракия&quot; и &quot;Хемус&quot;.</p>
<p>
	<strong>Администрациите ще предоставят полукомплексни услуги</strong></p>
<p>
	В. Сега</p>
<p>
	Правителството прие половинчати мерки, с които чиновниците трябваше да спрат да разкарват гражданите на няколко гишета, когато става дума за услуга, която се осъществява от повече от една служба. Одобрените от кабинета вчера промени в Наредбата за административно обслужване ще разтоварят донякъде административната тежест от гражданите и бизнеса. Въпреки това основните бюрократични пречки ще останат.</p>
<p>
	В бъдеще според наредбата обслужването трябва да става комплексно. Това означава, че когато дадена услуга се извършва с участието на повече от една администрация, гражданите и фирмите ще имат право сами да решат в коя от тях да подадат искане. Пречка за това не трябва да бъде дори фактът, че става дума за служби, които се намират в различни населени места. Освен това потребителите ще могат да избират по какъв начин да получат документите по пощата, на гише или по и-мейл, следва от наредбата. Тези постановки звучат фантастично на фона на бюрокрацията в момента, при която документи, издадени в Стара Загора например, не се признават в близкия Ямбол.</p>
<p>
	<strong>Над 100 доставчика за плодове и зеленчуци ползва Лидл</strong></p>
<p>
	В. Стандарт</p>
<p>
	Лидл България ползва над 100 доставчика, които зареждат магазините на веригата с пресни плодове и зеленчуци всеки ден. Това стана ясно при представяне на кампанията &quot;Мениджър Свежест&quot;, която стартира в края на януари 2015 г. За последните няколко месеца търговската верига отчита 40% ръст в продажбите на тези две продуктови категории. В навечерието на своята 5-та годишнина на нашия пазар от компанията заявиха, че са постигнали и двуцифрен ръст на оборота.</p>
<p>
	До 3 пъти е увеличението на асортимента в отделни групи и подгрупи свежи продукти за трапезата. &quot;Към този момент например, предлагаме на клиентите си до 6-7 вида домати&ndash; от превъзходно вкусните традиционни български розови домати, през все по-популярните чери домати или типичните за консервиране рома до сортове като кумато или цветни чери домати. &quot;, сподели г-жа Милена Драгийска-Денчева, управител на Лидл България. &quot;Българският клиент търси разнообразието, но винаги с претенция за отлично качество - и при традиционните продукти за българина, и при екзотичните плодове. А в Лидл не правим компромис с отличното качество на много добра цена.&quot;, допълни тя.</p>
<p>
	<strong>Развиваме с Индия отбранителната индустрия</strong></p>
<p>
	В. Новинар</p>
<p>
	България и Индия ще задълбочат сътрудничеството си в областта на отбранителната индустрия. На предстоящата в Делхи среща ще бъде обсъдено развитието на военните технологии, включително трансфер на технологии и възможност за организиране на съвместни производства.&nbsp;От 1974 г. е създаден Българо-индийски комитет за взаимодействието в сектор отбрана, припомниха от Министерския съвет. На правителственото заседание бе одобрен и доклад за ползите и ангажиментите на България от заседанията на съвета &bdquo;Външни работи&rdquo; на ЕС, проведени през ноември и декември 2013 г.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
