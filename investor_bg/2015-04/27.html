

	<div class="art">
		<div id="article_text" class="s4" itemprop="articleBody">
			
			
			<p>
	<strong>Съдебните изпълнители са събрали 1.02 млрд. лв. през 2014 г.</strong></p>
<p>
	В. Капитал Daily</p>
<p>
	Законодателни промени в Гражданския процесуален кодекс (ГПК), които да доведат до по-ефективно събиране на вземанията и по-добра защита на интересите на длъжника, подготвя Камарата на частните съдебни изпълнители. Сред тях са спиране на публичната продан при внасяне на 20% от дължимите суми (а не 30%, както бе досега), търговете за имоти да започват от цена, не по-ниска от данъчната им оценка, а купувачите да имат не една, а две седмици срок за внасяне на сумите при публична продан, което ще им позволи да ползват банкови кредити.</p>
<p>
	Съдебните изпълнители подготвят и електронизация на изпълнителния процес, което ще осигури повече прозрачност и бързина. През миналата година експертите са събрали 1.020 млн. лв. вземания, като отчитат рязък скок на продадените недвижими имоти от 7 хил. през 2013 г. на 11 700 през 2014 г. Според председателя на камарата Георги Дичев принос за тази статистика има спадът на лихвите по депозитите и кризата с Корпоративна търговска банка (КТБ), които са повишили интереса към недвижимите имоти.</p>
<p>
	<strong>Мобилните разговори в България са сред най-евтините в ЕС</strong></p>
<p>
	В. Капитал Daily</p>
<p>
	Мобилните разговори в България са сред най-евтините в Европейския съюз, а клиентите в страната най-малко се възползват от този факт и ограничават потреблението си. Средната цена на минута към края на 2013 г. е 4.09 евроцента. Тя е над два пъти по-ниска от средната за ЕС от 9.2 евроцента за минута, като след България единствените места с по-евтини разговори са Румъния, Латвия и Литва. Това показват данните, представени от Искра Кусева, директор на дирекция &quot;Взаимоотношения с оператори и регулации&quot; в &quot;Мобилтел&quot;.</p>
<p>
	Българите са сред гражданите на Европа, които говорят най-малко по мобилните си телефони. &quot;Независимо от ниската цена на минута за мобилни услуги в България потреблението е сред най-ниските от страните в ЕС, като за 2014 г. е паднало до 127 минути месечно&quot;, обяви Кусева. Средното за ЕС е около 180 минути. Страната ни е и сред държавите, в които средният приход на абонат (ARPU) е най-нисък. През 2012 г. той е 64 евро за година, докато средната стойност в Европа е близо три пъти по-висока &ndash; 187 евро на година. Ниското потребление, цени и доход от абонат могат да се обяснят с доходите в страната и покупателната сила. В България през 2013 г. паритетът на покупателната способност (PPP) е 15 730 долара на човек &ndash; най-нисък в целия ЕС. Пред нас са Румъния с 18 990 долара и Хърватия &ndash; 21 370 долара на човек.</p>
<p>
	<strong>Втората пенсия ще носи предимство след 2030 г.</strong></p>
<p>
	В. Сега</p>
<p>
	Първите поколения на пенсионната реформа - родените след 1960 г., са обречени на ниски пенсии независимо от промените в осигурителната система, които смятат да направят ГЕРБ. Втората пенсия ще носи предимство едва от 2030 г. нататък. За да изпреварят НОИ, частните фондове ще трябва да поддържат поне 5.6% доходност в следващите години.</p>
<p>
	Това показва анализ на социалното министерство за ефекта от предложените промени в кодекса за социално осигуряване. Предложенията за пенсионна реформа на правителството предвиждат възрастта да расте до 65 г. за двата пола, а стажът - до 37 г. за жените и 40 г. за мъжете. Освен това предвиждат увеличаване на осигуровките с общо 4.5% за 12 години вместо ръст с 2% на вноската за втора пенсия от 2017 г.</p>
<p>
	<strong>И Москов ще въвежда задължителна акредитация на болниците</strong></p>
<p>
	В. Сега</p>
<p>
	Болниците за пореден път ще бъдат задължени да се акредитират, ако искат да получават пари от здравната каса. Оценяването става задължително за всички болници, диализни центрове, спешни центрове, лаборатории и медицински центрове, предвиждат промени в Закона за лечебните заведения, подготвени от здравното министерство. От 2017 г. договор с НЗОК ще могат да сключват само лечебните заведения с положителна оценка, а на тези, които два пъти поред са получили отрицателна акредитация, ще бъде отнеман лицензът за дейност, пише още в проекта.</p>
<p>
	В момента акредитацията на лечебните заведения е доброволна, но идеята договор с касата да имат само болниците с добра оценка е на поне 15 г. Още в началото на здравната реформа се проведе задължителна акредитация. По време на тройната коалиция тя беше нужна за договор с касата, но при първия кабинет на Бойко Борисов това изискване отпадна, тъй като самата процедура по оценяването беше определена като неефективна. Последният министър преди Петър Москов, който искаше да върне задължителната акредитация, беше Таня Андреева от кабинета &quot;Орешарски&quot;. Сегашният екип на МЗ опитва да осъществи още едно старо, но неизпълнено досега намерение - въвеждане на задължителна национална здравна карта, която да ограничи възможността всяко ново лечебно заведение да сключва договор с НЗОК за финансиране.</p>
<p>
	<strong>България се изкачи до 22-ро място по усвояване на еврофондовете</strong></p>
<p>
	В. Сега</p>
<p>
	България вече заема 22-ро място сред 28-те държави по усвояване на европейските фондове от стария програмен период. Това показва актуализираната информация в сайта на Генерална дирекция &quot;Регионална политика&quot; на Европейската комисия, предаде БГНЕС. Досега страната ни беше на 24-то място. Комисията отчита, че 8 месеца преди края на програмния период България е усвоила 74.7% от еврофондовете. Макар и с малко, България изпреварва Испания. Зад нас са още Чехия, Италия, Румъния, Словакия и Хърватия. На първите три места по усвояемост са Естония с 94.9%, Португалия - с 93.8%, и Литва - с 93.7%.</p>
<p>
	Напредъкът ни през последните месеци обаче не е достатъчен, за да може страната да се възползва в максимална степен от европейската солидарност. В четвъртък стана ясно, че България иска от ЕК удължаване на срока за плащания по проектите по изтичащата Програма за развитие на селските райони с половин година до средата на 2016 г. Ако това не се случи, България рискува да загуби само по селската програма около половин милиард лева.</p>
<p>
	<strong>Вижда се краят на силния долар</strong></p>
<p>
	В. Стандарт</p>
<p>
	Еврото и британският паунд дават все по-сериозни признаци, че са приключили с драматичната си обезценка спрямо долара, която наблюдавахме през последната една година. Краят на април приближава, а това може да го превърне в първия печеливш месец за единната европейска валута след девет поредни месечни понижения. Две са основните причини за потенциалния край на настъплението на американската валута. Първо, най-голямата световна икономика започна да показва слабости напоследък, като редица макроикономически данни се оказаха по-слаби от очакваното, което в немалка степен се дължи именно на прекомерното поскъпване на долара.</p>
<p>
	Второ, европейската икономика дава сигнали, макар и слаби, за оживление след безпрецедентните мерки на ЕЦБ, които доведоха до невиждани досега в историята ефекти, а именно отрицателни лихви по значителна част от държавните дългове в Европа, отрицателни лихви на междубанковия пазар, отрицателни лихви по големи корпоративни депозити във все повече европейски банки. Това означава, че Европа и нейната финансова система е залята с пари, които не могат да намерят доходоносно приложение, и това постепенно дава отражение в активизирането на покупки на имоти, акции и потребление на стоки. Дори най-важната цел на мерките на ЕЦБ - активизирането на кредитирането - плахо започва да се изпълнява.</p>
<p>
	<strong>Продават новите жилища с енергиен сертификат</strong></p>
<p>
	В. Стандарт</p>
<p>
	Новите жилища ще се продават със сертификат за енергията, която изразходват. При продажбата на самостоятелни обекти в нова сграда продавачът е длъжен да предостави на купувача заверено копие от сертификата за проектни енергийни характеристики на имота, пише в Закона за енергийна ефективност (ЗЕЕ), който миналата седмица беше приет от парламента.</p>
<p>
	При продажба на нова сграда в нейната цялост на купувача трябва да се даде оригинала на сертификата. При отдаването под наем на цяла нова сграда или на части от нея на наемателя също трябва да се предостави копие от сертификата за проектни енергийни характеристики. Показателят за специфичен годишен разход на енергия, който се изчислява в кВтч/кв. метър, трябва да бъде отбелязан във всички обяви за продажба или отдаване под наем на нови имоти, гласи ЗЕЕ.</p>
<p>
	<strong>Спешно спасяват реколтата в Иганово</strong></p>
<p>
	В. Новинар</p>
<p>
	Военни специалисти са се заели да обезопасяват земеделските земи в близост до взривената складова база на ВМЗ&ndash;Сопот в село Иганово, съобщиха от министерството на отбраната. Военни от 55-и инженерен корпус на Сухопътните влизат отново в териториите, за да търсят и обезвреждат намерените боеприпаси, за да станат отново обработваеми земите.&nbsp;От военното министерство съобщиха, че 50 военнослужещи от Сухопътните войски ще се включат в прочистването на земни площи край складовата база на ВМЗ&ndash;Сопот. Малко след 14 април, когато се случиха вторите взривове в базата, кметът на селото Стефан Данчев предупреди, че розоберът може да се провали, защото земеделските земи са отцепени като опасни.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
