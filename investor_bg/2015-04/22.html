

	<div class="art">
		<div id="article_text" class="s4" itemprop="articleBody">
			
			
			<p>
	<strong>Цената на земеделската земя расте и ще продължи с 10-15%</strong></p>
<p>
	В. Капитал Daily</p>
<p>
	Земеделската земя продължава да поскъпва. По данни на НСИ средната цена на декар през миналата година е била 684 лв., което е увеличение с близо 15% спрямо предходната. Представители на сектора също говорят за увеличение от 10-15%, резултат от нарастващите субсидии, сравнителното високото търсене и ограниченото предлагане. Но според най-активните купувачи статистиката не показва истинската цена, на която се сключват сделки. Тя на повечето места е с 30-50% по-висока от отчетеното от НСИ.</p>
<p>
	Причината е, че статистиката се води на декларирана стойност, която често е данъчната оценка. Все пак и статистиката, и пазарът отчитат една и съща тенденция - това е пета поредна година, в която цената на земята расте, а понижението й през 2009 г. беше по-скоро следствие от икономическата криза. Увеличение има и при средната стойност на рентата. Тя е била 41 лв. за декар, което е близо 8% нарастване спрямо 2013 г.</p>
<p>
	Покупките са се извършвали на най-високи ценови нива в Североизточния район. Там според НСИ цената на декар е достигнала до 957 лв. По информация на представители на сектора обаче в Силистра реалната цена е била между 1100 до 1300 лв/дка, а в Добруджа над 1500 лв/дка, като малко сделки има и под нея. Най-голямото публично дружество за земеделска земя &quot;Адванс терафонд&quot; АДСИЦ е реализирало продажби при средна за страната цена от 1149 лв/дка.</p>
<p>
	<strong>Американски гигант купува изцяло разградския &quot;Амилум&quot;</strong></p>
<p>
	В. Капитал Daily</p>
<p>
	Първото приватизирано голямо предприятие в България - разградското &quot;Царевични продукти&quot;, скоро ще е американска собственост. Точно 22 години след като бе придобито от белгийската &quot;Амилум&quot;, вторият стопанин на завода - британската Tate &amp; Lyle, обяви, че продава своя дял от 50% в българското предприятие. Купувач е американският гигант Archer Daniels Midland Company (ADM), който досега държеше половината от капитала.&nbsp;Новината беше обявена от продавача, като беше потвърдена и от &quot;Амилум &ndash; България&quot;, но не уточниха каква е цената на продажбата. Сделката се сключва с досегашния собственик на завода Eaststarch - смесено дружество на ADM и Tate &amp; Lyle.</p>
<p>
	<strong>НЕК търси пари от зелените централи със задна дата</strong></p>
<p>
	В. Сега</p>
<p>
	Пореден финансов скандал е на път да избухне в енергетиката. Причината е, че вместо да започне преговори за предоговаряне на дългосрочните контракти със зелените централи, НЕК твърди, че през миналата година те са работили извънредно и платените отгоре пари трябва да бъдат възстановени със задна дата.</p>
<p>
	По информация на в. &quot;Сега&quot; писма с подобно уведомление са получили соларни компании, чийто ток се изкупува от НЕК. В тях се посочва, че фактурите трябва да бъдат коригирани. &quot;Става дума за милиони левове, които са около 75-80% от приходите на дружествата, които са заплашени от фалит. За някои от фирмите се иска корекции на фактурите от 1 април, за други от 1 май м.г. до края на 2014 г.&quot;, обясниха от бранша.</p>
<p>
	<strong>Парламентът открива новата сесия с конституционни вълнения</strong></p>
<p>
	В. Сега</p>
<p>
	С откриването на новата парламентарна сесия днес започват консултациите между политическите партии за промените в конституцията, необходими за провеждането на съдебната реформа. В ГЕРБ вече са готови с текстовете на законопроекта, съобщи шефът на правната комисия Данаил Кирилов пред &quot;Сега&quot;. Предложенията ще бъдат внесени в НС до 3-4 дни, след като приключат разговорите. Те предвиждат разделянето на Висшия съдебен съвет на две камари - съдийска и прокурорска, и предсрочното прекратяване на мандата на сегашния ВСС. Министърът на правосъдието Христо Иванов също ще проведе разговор с политическите сили по съдебната реформа и конституционните изменения, стана ясно преди дни. За ремонт на основния закон по бързата процедура е нужно мнозинство от 180 депутати. Процедурата може да се задейства и с подкрепата на 160 парламентаристи, но ще отнеме близо половин година.</p>
<p>
	В дебата вчера се включи и бившият служебен премиер проф. Георги Близнашки, който разкритикува предложената съдебна реформа и определи готвените конституционни промени като &quot;сценарий, съшит с бели конци&quot; за овладяване на съдебната система.</p>
<p>
	<strong>Болниците у нас ползват 3 пъти повече антибиотици от ЕС</strong></p>
<p>
	В. Сега</p>
<p>
	&quot;В българските болници се ползват до три пъти повече антибиотици, отколкото в развитите европейски държави. Това повишава броя на инфекциите, които не се поддават на лечение с антибиотик, както и смъртността от тях&quot;, обяви пред БНР директорът на Националния център по заразни и паразитни болести проф. Тодор Кантарджиев.</p>
<p>
	Според данните на центъра за последните десет години резистентността към антибиотици у нас е намаляла значително, но са нужни още промени, основно в болничната помощ. &quot;Резистентността към пеницилин на пневмококите беше 30 процента, сега е по-малко от 15. Това се дължи на правилната употреба на антибиотици, на простия факт, че когато човек отиде на лекар, лекарят преценява, не изписва антибиотик. Второто нещо, започнаха да се използват повече микробиологичните изследвания, които правилно насочват към кой микроб да се изпише правилният антибиотик&quot;, коментира проф. Кантарджиев.</p>
<p>
	<strong>Произведоха родни мебели за 910 млн.</strong></p>
<p>
	В. Стандарт</p>
<p>
	Мебелната индустрия е произвела продукция за 910 млн. лв. през 2014 г. Това каза министърът на икономиката Божидар Лукарски на откриването на международните специализирни изложения Техномебел и Светът на мебелите, организирани от Браншова камара на дървообработващата и мебелната промишленост (БКДМП). &quot;Секторът за производството на мебели обхваща около 1,6% от стойността на индустриалното производство в страната и създава 2,1% от добавената стойност в индустрията&quot;, каза министър Лукарски. Отрасълът осигурява заетост на над 20 хил. души или 4% от заетите в промишлеността. През 2014 г. промишленото производство и оборотът на предприятията от сектора нарастват съответно с 3,3% и 8,7%. Тези показатели свидетелстват за устойчивото развитие на бранша и добрите перспективи пред него, каза министърът при откриването на изложенията в Интер Експо Център в София.</p>
<p>
	<strong>Вдигат с 20% цената за събиране на лоши заеми</strong></p>
<p>
	В. Стандарт</p>
<p>
	Дължимите суми по необслужваните кредити към банките ще нараснат с 20%, ако бъдат приети промените в Гражданско-процесуалния кодекс (ГПК), които вече са гласувани на първо четене в парламента, опасяват се банкери. Промените са внесени от депутати от Патриотичния фронт и предвиждат банките да се снабдяват с изпълнителен лист спрямо нередовните длъжници само след решение на съда. Сега това става с извлечение от счетоводството на самата банка и процедурата е опростена.</p>
<p>
	Новите редакции на ГПК вероятно ще се гледат на второ четене в пленарна зала през тази или следващата седмица. Ако бъде приета предложената промяна в ГПК, ще се удължи процедурата по събиране на нередовните кредити, което ги ще оскъпи, а цената ще трябва да се плати от самия длъжник. Средният размер на задълженията на гражданите, които не се връщат, е 3500 лв., сочат данните на банките. Ако това задължение се натовари с допълнителни държавни такси за съдебно установяване, добави се адвокатският хонорар, както и всички други разноски по експертизи и наказателните лихви, то ще нарасне с поне 20%, пресметнаха банкери. А тези допълнителни разходи ще трябва да се платят от самите некоректни длъжници, тъй като ще бъде нищожно малък броят на съдебните дела, които банките ще загубят. В момента общият брой на лошите банкови кредити на населението е над 255 000.</p>
<p>
	<strong>София продава имоти, за да строи парк</strong></p>
<p>
	В. Новинар</p>
<p>
	Общинското дружество &bdquo;Софийски имоти&rdquo; ще разпродава на търг своите дялове в съсобствени с трети лица терени, за да финансира първия етап от строителството на новия парк &bdquo;Възраждане&rdquo;.&nbsp;Дружеството вече на два пъти се опитва да продаде своите дялове в няколко имота, но безрезултатно. При първия опит през 2011 г. от 9 имота фирмата успя да продаде само един, а през втория през 2014 г., от 11 имота отново бе продаден само един. За продан сега са обявени общо 8 имота на обща стойност 8 144 435 лв.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
