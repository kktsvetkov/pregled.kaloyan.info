

	<div class="art">
		<div id="article_text" class="s4" itemprop="articleBody">
			
			
			<p>
	<strong>Бизнесът алармира: износът за Русия се срина с още 35%</strong><br />
	<em>в. Сега</em></p>
<p>
	България да излезе от позицията си на послушен и пасивен член на ЕС и да работи за отпадане на търговските санкции срещу и от Русия, настоява бизнесът. През 2014 г. износът ни към Русия се е свил с почти 10%, а вносът оттам - с над 16 на сто. Експортът на български праскови, кайсии и череши е спаднал с 40%, а на зеленчуци и консерви - с 15%, отчете на общо събрание вчера Българо-руската търговско-промишлена палата (БРТПП).</p>
<p>
	За първите два месеца на 2015 г. продажбите към Русия са се сринали с 35.4% спрямо година по-рано, посочи Васил Велев, шеф на &quot;Стара планина холд&quot;. По данни на националната статистика най-голямо свиване има в експорта на напитки, текстил и облекло, химически и фармацевтични продукти и авточасти. След отлива на поне 100 000 руски летовници през миналата година от туристическата индустрия се опасяват, че записванията от Русия тази година ще намалеят с между 10 и 40%. И машиностроителната камара очаква нови загуби, след като през 2014 г. браншът отчете 40% срив на експорта.</p>
<p>
	<strong>България е сред шампионите по нерегламентиран лобизъм</strong><br />
	<em>в. Сега</em></p>
<p>
	Тежък проблем с нерегламентирания лобизъм в България отчете европейско изследване на Асоциация &quot;Прозрачност без граници&quot;. Проучването обхваща 19 европейски държави и 3 основни институции на ЕС - Европейската комисия, Европейския парламент и Съвета на ЕС. България е с общ резултат от едва 25% от възможни 100, което ни поставя под средните 31% за наблюдаваните страни.</p>
<p>
	Анализаторите определят лобирането като &quot;всеки пряк или косвен контакт с лица, заемащи публична длъжност, вземащи политически решения или техни представители, който се предприема от организирана група или от нейно име с цел да се повлияе върху вземането на управленски решения&quot;. Резултатите в изследването се получават въз основа на три основни показателя: прозрачност (кой, кога, пред кого и по какъв начин лобира), почтеност (етична рамка на лобирането) и равенство на достъпа до процесите на взимане на решения. По първия и най-важен показател страната ни има най-ниска оценка - едва 13%, при средна стойност от 26% за региона.</p>
<p>
	<strong>2600% е ръстът на платеното от НЗОК лечение в чужбина за 5 г.</strong><br />
	<em>в. Сега</em></p>
<p>
	2617 процента е ръстът на парите, платени за 5 години от здравната каса за лечение в Европейския съюз, сочи изготвена от Българския лекарски съюз справка за касовото изпълнение на бюджета на НЗОК от 2009 г. досега. Преди 5 г. касата е платила 2.2 млн. лв. за лечение в чужбина, а през 2014 г. парите скачат на 61 млн. лв.</p>
<p>
	Според европейското законодателство общественият ни осигурителен фонд е длъжен да плаща за лечение в ЕС, което не може да се осигури у нас. Касата обаче поема само състояния, чието лечение е в пакета й, затова например не финансира трансплантации, тъй като те така или иначе се плащат от държавата, а не от здравното осигуряване. В първите години след приемането на България в ЕС броят на търсещите помощ в чужбина беше по-малък, а и НЗОК отказваше повечето молби за финансиране. След промени в евродиректива, които не позволяват на касата да отказва лечение, и след няколко дела, спечелени от пациенти, касата вече плаща за всички, които не намират алтернатива у нас.</p>
<p>
	<strong>30% от горивата са без платени данъци</strong><br />
	<em>в. Стандарт</em></p>
<p>
	Хроничната липса на средства за увеличаване на заплати, пенсии и социални помощи рязко контрастира с нежеланието на държавата да постави под тотален контрол цялата търговия с течни горива и да повиши приходите в бюджета. По официални данни, за около 30% от потребените през 2013 г. горива не са внесени дължимите данъци. Това поставя нелегалните търговци на горива в силно привилегировано положение спрямо легалните. Какво предприема държавата, за да защити равнопоставеността на всички участници на пазара на течни горива и ще бъдат ли включени рисковите сектори към съществуващия режим за контрол върху продажбите? Това е един от важните въпроси, които от месеци отправя към кабинета Българската петролна и газова асоциация (БПГА). Той трябваше да бъде зададен към премиера Бойко Борисов и министъра на финансите Владислав Горанов и на Националната дискусия &quot;Да! На българската икономика&quot;, която в. &quot;Стандарт&quot; и КРИБ организираха на 7 април, но поради липса на време не влезе в дневния ред.</p>
<p>
	<strong>Терминал в Свиленград ще разтовари пътя от тирове</strong><br />
	<em>в. Стандарт</em></p>
<p>
	Предстои да направим проучвания и проектиране на интермодален терминал в Свиленград, който да облекчи пътната мрежа в тази част на страната и да позволи прехвърлянето на транзитните товари от автомобилния към железопътния транспорт. Това заяви министърът на транспорта Ивайло Московски в Свиленград. Той инспектира строителните дейности по рехабилитацията на жп линията Първомай - Свиленград. От фирмата изпълнител увериха министър Московски, че проектът ще бъде завършен в срок, без загуба на средства от ЕС. Проект се финансира по ОП &quot;Транспорт 2007-2013&quot; с 390 млн. лв., като общото физическо изпълнение на строителството е готово на 64%. Министър Московски провери и обновяването на гарите Харманли, Димитровград и Свиленград. Той инспектира и два участъка от проекта за модернизация на жп линията Пловдив-Бургас, също финансирана със средства по ОПТ, които вече са готови съответно на 93 и 77 на сто.</p>
<p>
	<strong>Столичани дишат отровен въздух 100 пъти над нормата</strong><br />
	<em>в. Новинар</em></p>
<p>
	На шест места в столицата въздухът е отровен 100 пъти над нормата. Броят на фините прахови частици в атмосферата на тези места превишава нормата 100 пъти, алармира пред БНР началникът на отдела &bdquo;Мониторинг на въздуха&rdquo; към Изпълнителната агенция по околна среда Емилия Стойнева.</p>
<p>
	Единственото място, където нивата на фини прахови частици и други вредни емисии не се надвишават, е Копитото. Тя подчерта, че средната норма за фини прахови частици е 50 микрограма. Според закона тя не бива да бъде превишавана повече от 35 пъти за една календарна година.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
