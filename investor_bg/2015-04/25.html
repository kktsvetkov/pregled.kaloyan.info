

	<div class="art">
		<div id="article_text" class="s4" itemprop="articleBody">
			
			
			<p>
	<strong>Как се обира обрана банка</strong></p>
<p>
	<em>в. &bdquo;Капитал Daily&ldquo;</em></p>
<p>
	След десет месеца на институционална немощ най-накрая Корпоративна търговска банка е в несъстоятелност. Предизвестеното решение на Софийския градски съд от сряда не променя нищо фундаментално за затворената от 20 юни и останала без лиценз на 6 ноември 2014 г. банка, освен че приема втората дата за начало на неплатежоспособността.</p>
<p>
	А това означава и че в този прозорец от близо пет месеца, през които регулаторът така и не предприе нужните бързи и решителни действия, всички сделки по прихващания за над 850 млн. лв. получават допълнителна доза сигурност, че няма да бъдат развалени от съда.</p>
<p>
	Чрез тях множество депозанти на КТБ ефективно са прередили останалите и след процедурата по несъстоятелност Фондът за гарантиране на влоговете и останалите кредитори вероятно ще получат още по-малка част от вземанията си от и без това скромните очаквания.</p>
<p>
	<strong>&quot;Карфур&quot; и &quot;Пикадили&quot;: Заедно не правим повече</strong></p>
<p>
	<em>в. &bdquo;Капитал Daily&ldquo;</em></p>
<p>
	По рафтовете и на &quot;Карфур&quot;, и на &quot;Пикадили&quot; има стока. Но напоследък и за не дотам капризните купувачи асортиментът не е достатъчен: продуктите са на сравнително малък кръг доставчици, често един и същ артикул е изложен по цялото протежение на дълъг регал, а не са рядкост и дупките в задната част на щандовете.</p>
<p>
	С една дума - дефицитът, който беше станал отличителен за обектите на &quot;Карфур&quot;, след обединението му с &quot;Пикадили&quot; се е прехвърлил и към вече &quot;сестринската&quot; верига. Заедно с причината за него - трудно и забавено плащане към доставчиците. Разбира се, позицията на мениджърите е, че явлението е временно, пари скоро ще има, а цялата работа всъщност ще доведе до по-добро обслужване на клиентите. За момента обаче дефицитът си е дефицит, а към него се добавят и още някои леко странни практики.</p>
<p>
	<strong>Спорът между НЕК и екоцентралите стигна до министерството</strong></p>
<p>
	<em>в. &bdquo;Сега&ldquo;</em></p>
<p>
	Финансовият спор между НЕК и производителите на зелен ток стигна и до енергийното министерство. Електрическата компания иска пари от ВЕИ фирмите със задна дата, защото смята, че те са надвишили лимита си от 1 250 часа работа годишно. В писма, разпратени до ВЕИ фирмите, НЕК обяснява, че всичко, което е било произведено отгоре, ще бъде изкупувано на значително по-ниска цена. Заради това фактурите трябва да бъдат фактурирани със задна дата.</p>
<p>
	Проблемът е, че държавната компания се опитва да не отчита реално произведения ток, а астрономически часове работа. Неофициално става въпрос за около 130 милиона лева, които зелените централи трябва да върнат на дружеството.</p>
<p>
	<strong>Закриват пет сметища в Търново</strong></p>
<p>
	<em>в. &bdquo;Стандарт&ldquo;</em></p>
<p>
	Пет сметища, които не отговарят на изискванията, ще бъдат закрити с изграждането на новото регионално депо във Велико Търново. Това стана ясно по време на инспекцията на екоминистъра Ивелина Василева в болярския град. Проектът е на стойност 30 648 232 лв. и се финансира по Оперативна програма &quot;Околна среда 2007-2013 г.&quot;.</p>
<p>
	&quot;Този проект е последният одобрен по приоритетна ос 2 &quot;Отпадъци&quot; на оперативната програма, но получих уверение от изпълнителите, че работата по обекта ще приключи през месец август тази година&quot;, заяви Василева. С реализацията на проекта ще се преустанови експлоатацията на действащите пет сметища, които не покриват стандартите за екологосъобразно обезвреждане на отпадъците.</p>
<p>
	<strong>Строят Музей на житото край Дунав</strong></p>
<p>
	<em>в. &bdquo;Стандарт&ldquo;</em></p>
<p>
	Музей на житото ще отвори врати край Тутракан. Експозицията, разположена на двата бряга на Дунав, ще събере и покаже как хората в древността са открили пшеницата и са започнали да я отглеждат и как се е развило производството на зърно до наши дни. Това ще бъде единственият музей на житото в света, обясни кметът на Тутракан Димитър Стефанов.</p>
<p>
	Инициативата, която има за задача да обогати местния туристически продукт, ще бъде реализирана от две съседни общини, разположени на срещуположните страни на Дунав. Експозицията в Тутракан ще има продължение на територията на румънското село Кирноч, в което живеят 8 хил. жители.</p>

			<div style="display: block; clear: both; padding-top: 10px;"><i>По статията работи: <a href="znvygb:fivyra.xbyri@vairfgbe.ot" id="worker_creator_email">Свилен Колев</a></i></div>		</div>
	</div>

	<!-- Mobile payment branding -->
	
	
