

	<div class="art">
		<div id="article_text" class="s4" itemprop="articleBody">
			
			
			<p>
	<strong>Представителят на Ковачки в енергийния регулатор е в конфликт на интереси</strong></p>
<p>
	В. Сapital daily</p>
<p>
	Комисията за енергийно и водно регулиране (КЕВР) вече е с изцяло нов състав. Както &quot;Капитал Daily&quot; писа, комисарският й щат ще е многопартиен и предварително договорен. Сред имената на новоизбраните председател и комисари нямаше никакви изненади по време на избора им от Народното събрание в четвъртък (2 април).</p>
<p>
	Най-скандалният избор сред имената на комисарите е това на изпълнителния директор на брикетната фабрика &quot;Брикел&quot;, която се свързва с Христо Ковачки - Георги Златев. Златев е бил и изпълнителен директор на &quot;Мини Марица-изток&quot; до края на 2014 г. и заместник-изпълнителен директор на ТЕЦ &quot;Марица 3&quot;, Димитровград, която също се свързва с Ковачки.</p>
<p>
	На практика за Златев, който беше едно от предложенията на &quot;Български демократичен център&quot; (БДЦ), чиито неформален лидер също е Ковачки, най-много гласове са дадени от ГЕРБ. От парламентарната група на управляващите няма нито един гласувал против или въздържал се. От Реформаторския блок пък &quot;За&quot; са гласували трима депутати. За Златев са гласували и депутатите от &quot;Патриотичният фронт&quot; и ДПС. Той е и сред кандидатите, за когото са дадени най-много положителни глaсове &ndash; общо 156.</p>
<p>
	<strong>&quot;Лукойл&quot; ще има два месеца да пусне измервателни уреди по тръбата Бургас &ndash; София</strong></p>
<p>
	в. Сега</p>
<p>
	Депутатите не дадоха дълга отсрочка на &quot;ЛУКойл България&quot; за монтирането на прословутите нивомери по тръбопровода Бургас - София. Компанията ще има 2 месеца от влизането в сила на Закона за акцизите и данъчните складове, за да приведе в действие уредите по тръбата. Това реши на второ четене вчера парламентарната комисия по бюджет и финанси. Въпреки острата реакция на &quot;ЛУКойл България&quot; срещу готвените промени и наложилото се свикване на работна група заради спорове по редакциите, депутатите в крайна сметка приеха внесените от депутати на Реформаторския блок текстове.</p>
<p>
	На предходно заседание на комисията представители на &quot;ЛУКойл България&quot; настояха за минимум 6-7 месеца отсрочка за монтиране на уредите. Оттам твърдят, че това като цяло не е необходимо и само товари компанинята с 2 млн. лв. ненужни разходи. Вчера обаче се оказа, че нивомерите всъщност са налични. Те са били монтирани още през 2013 г. покрай съдебните спорове около отнемането на лиценза и само трябва да бъдат свързани със системата, коментира зам.-директорът на Агенция &quot;Митници&quot; Божидар Алексов. Думите му доведоха до промяна на първоначално предложените срокове в закона и предвидената техническа отсрочка за прилагането му бе намалена от 3 на 2 месеца.</p>
<p>
	<strong>ГЕРБ постави в шах правосъдното министерство</strong></p>
<p>
	в. Сега</p>
<p>
	През главата на Министерството на правосъдието (МП) ГЕРБ изненадващо внесе вчера свой проект за промени в Закона за съдебната власт (ЗСВ) за разделяне на Висшия съдебен съвет (ВСС) на две колегии. Това става точно когато голяма работна група в министерството е на финала да изготви изменения в ЗСВ въз основа на приетата от парламента стратегия за реформа.</p>
<p>
	Под проекта стои подписът на шефа на парламентарната група Цветан Цветанов, както и на още 15 депутати от ГЕРБ. Цветан Цветанов е водещият вносител и на промени в Наказателно-процесуалния и Гражданския процесуален кодекс, свързани с КТБ и даващи право на прокуратурата да участва в граждански дела, както и правомощие на главния прокурор да спира сделки и финансови операции за 48 часа без съдебен контрол.</p>
<p>
	<strong>5% от българите не са отваряли книга</strong></p>
<p>
	в. Сега</p>
<p>
	Ново изследване показва, че 5% от българите не са прочели нито една книга през живота си. Около 12% от сънародниците ни са прочели до 10 книги, 16 на сто - до 100. Над 500 книги са прочели 14% от сънародниците ни. Около 36% четат книги поне няколко пъти седмично.</p>
<p>
	Данните са от изследователския проект &quot;Читателски практики в България 2014&quot;, ръководен от проф. Александър Кьосев. Представителното социологическо изследване е извършено от външен партньор - социологическата агенция &quot;Алфа рисърч&quot; с ръководител проф. Боряна Димитрова. Спонсори и поръчители на изследването са фонд &bdquo;Научни изследвания&quot; (Софийски университет) и Асоциация &bdquo;Българска книга&quot;.</p>
<p>
	<strong>30 хил. граждани спестиха данъци</strong></p>
<p>
	в. Стандарт</p>
<p>
	Общо 2,2 млн. лв. данък върху доходите спестиха 30 134 граждани, които подадоха до 31 март декларациите си за доходите от 2014 г. по интернет с персонален идентификационен код (ПИК) или с електронен подпис, съобщиха от НАП. Общо подадените декларации за облагане на доходите към 31 март са 200 000, като 36% от тях са получени чрез интернет, което е близо 3 пъти повече спрямо миналата година. Срокът за подаване на декларациите за доходите изтича на 30 април, като дотогава трябва да се плати и дължимият данък.</p>
<p>
	<strong>Работниците от ВМЗ-Сопот стягат протести</strong></p>
<p>
	в. Новинар</p>
<p>
	Работниците от ВМЗ-Сопот подготвят протести.&nbsp;Причина за недоволството им е спирането на производствения процес на площадката край Иганово, където наскоро стана инцидентът с взривовете. Това съобщи председателят на синдиката &quot;Подкрепа&quot; към предприятието Димитър Атанасов пред БНР. Той уточни, че се обсъждат съвместни протестни действия между синдикатите.&nbsp;&quot;Колкото по-бързо започне горе площадката да работи, толкова е по-добре за всички нас. Хората са наясно, че няма нищо вече, има да се изпълняват договори и така нататък. Искаме площадката да заработи. Смятам, че по-опасно е да не се изпълняват договорите, които са реално подписани&quot;, категоричен беше Атанасов.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Маринова</a></i></div>		</div>
	</div>

	<!-- Mobile payment branding -->
	
	
