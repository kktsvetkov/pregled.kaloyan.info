

	<div class="art">
		<div id="article_text" class="s4" itemprop="articleBody">
			
			
			<p>
	<strong>МИБ пуска облигации, за да кредитира български фирми</strong><br />
	<em>в. Стандарт</em></p>
<p>
	Международната инвестиционна банка (МИБ) ще пусне облигации на Българската фондова борса. Това стана ясно след подписването на официален меморандум за сътрудничество в съвместни проекти на международната институция и Българската банка за развитие (ББР). Емисията ще бъде за 50 млн. евро и ще бъде реализирана до края на годината, съобщи Владимир Ливенцев, зам.-председател на УС на МИБ. Подобни емисии вече са пускани в Русия и Словакия, допълни той. С парите ще се финансират поредица проекти в България като предпочитанията са към разработки в инфраструктурата. Първият от тези проекти е за &quot;Спарки&quot; Ловеч, ориентиран в производството на електроинструменти, заваръчни конструкции и пр., на стойност 10 млн. евро, каза Ливенцев.</p>
<p>
	<strong>Купуваме месо от фермата</strong><br />
	<em>в. Стандарт</em></p>
<p>
	Скоро всеки ще може да си купува прясно месо направо от фермата. Тази възможност предвижда нова наредба на Министерството на земеделието и храните, която вече е подадена за нотификация в Европейската комисия. Промяната е за защита на българските производители, като целта е да им се осигури директен достъп до пазара при по-облекчени условия. Според новия законодателен текст кланица ще може да се изгражда към ферма, чийто собственик, ползвател или наемател е фермерът. В пункта ще е позволено да се колят само животни, които са на собственика. Измененията ще облекчат процедурите по регистрация на обектите. Ще се разширят и възможностите за допълнителна обработка на месото чрез транжорни, разясниха за &quot;Стандарт&quot; от МЗХ.</p>
<p>
	От ведомството са категорични, че наредбата ще осигури по-ниски разходи за сграден фонд и оборудване. Тя ще доведе до засилване на конкуренцията, като създаде възможности за навлизане на нови играчи на пазара. Техните разходи ще са по-малки, тъй като ще продават директно стоката си. Освен това ще се гарантира контролът и безопасността на храните.</p>
<p>
	<strong>Правят кабели за &quot;БМВ&quot; в Плевен</strong><br />
	<em>в. Стандарт</em></p>
<p>
	Кабелни пакети и комплекти за подгряващи свещи за част от сериите на &quot;БМВ&quot; се произвеждат вече в Плевен. Това става в германски завод за автомобилни кабели на &quot;Нексънс Аутоелектрикс&quot;, на чието откриване официално преряза лентата председателят на парламента Цецка Цачева. Предприятието тестово заработи от януари. Първоначално бяха наети 30 души, вече са 70, а до края на годината ще станат 230, обяви оперативният мениджър Йоханес Ланг.</p>
<p>
	По план ще бъдат изградени още две разширения към предприятието, така че то ще се разгърне на 10 хил. кв. метра, при 5 хил. кв. досега. Но това зависи от пазара и от поръчките, обясниха инвеститорите. Те са готови да вложат 4 млн. евро за 3 години, каза един от българските управители Радослав Ангелов. В Плевен ще се правят част от кабелните системи и за моделите X3 и 5-та серия на БМВ.</p>
<p>
	<strong>Украинци искат да въртят бизнес с пречистватели на въздух и вода в България</strong><br />
	<em>в. Новинар</em></p>
<p>
	Представители на украинската компания &quot;Digidrol&quot;, производител на пречистватели за опресняване и дезинфекция на въздуха и водата чрез озон, се срещнаха с главния секретар на БТПП Васил Тодоров. Компанията е на посещение в България със съдействието на Запорожката търговско-промишлена палата, партньор на БТПП.</p>
<p>
	Основна цел на визитата им в България е проучване на пазара, създаване на бизнес контакти, срещи с потенциални бизнес партньори в нашата страна, вкл. и с производители на безалкохолни напитки и вода, плодове и зеленчуци, и компании, занимаващи се с изграждане и поддръжка на плувни басейни.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
