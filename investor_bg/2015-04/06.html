

	<div class="art">
		<div id="article_text" class="s4" itemprop="articleBody">
			
			
			<p>
	<strong>КФН може да блокира пакетната продажба на борсата и депозитара</strong><br />
	<em>в. Капитал Daily</em></p>
<p>
	Комисията за финансов надзор смята, че има рискове Централният депозитар да се приватизира заедно с Българската фондова борса. Това става ясно от становище на заместник-председателя на Комисията за финансов надзор (КФН) Владимир Савов, поискано от Агенцията за приватизация по повод продажбата в пакет на двете институции, с което &quot;Капитал Daily&quot; разполага. От двете ведомства не коментираха писмото.</p>
<p>
	Становището на регулатора за риска от продажба на депозитара, ако се приеме безрезервно от Агенцията за приватизация, ще попречи на успешна сделка за оператора на борсовия пазар. Причината е, че двете институции са неразривно свързани (виж мненията) и предлагането само на едната ще изгони желаещите. В разговори на управляващите и потенциалните купувачи - европейски борсови оператори, пакетирането е било поставено като задължително условие, казват представители на изпълнителната власт.</p>
<p>
	<strong>Как малки и средни компании да кандидатстват за 150 млн. евро</strong><br />
	<em>в. Капитал Daily</em></p>
<p>
	Първите 150 млн. евро субсидии за малките и средните предприятия (МСП) вече имат по-ясни очертания. Средствата са от програма &quot;Иновации и конкурентоспособност&quot; и са бюджетът за тази година по първата обявена процедура &quot;Подобряване на производствения капацитет в МСП&quot;. Вече са публикувани за обществено обсъждане насоките за кандидатстване и пакетът от документи към тях. Те дават отговори кога, кой и за какво финансиране може да кандидатства, както и техническите подробности около подаването и оценяването на проектите.</p>
<p>
	Колко и кога</p>
<p>
	Минималният и максималният размер на проектите зависи от категорията на фирмата: за микропредприятия той е между 100 хил. и 500 хил. лв., за малки - между 200 хил. и 750 хил. лв., а за средни - между 300 хил. и един милион лева.</p>
<p>
	<strong>Намаляването на данък &quot;бюрокрация&quot; пак се отлага</strong><br />
	<em>в. Сега</em></p>
<p>
	Тоновете излишна хартия и чакането по гишета ще продължат да измъчват бизнеса и гражданите поне до края на годината. Това е поредният последен срок, поставен за изпълнение на част от мерките, заложени във втория План за действие за намаляване с 20% на административната тежест.</p>
<p>
	Отчетът на плана, с който разполага в. &quot;Сега&quot;, показва, че към края на миналата година 60 от 167 мерки не са изпълнени и са получили отсрочка до 31 декември 2015 г. Официалните причини са различни - от липсата на работещ парламент през миналата година до отсъствието на работеща система и липсата на пари за нейното изграждане. Всъщност основната причина за бетонирането на данък &quot;бюрокрация&quot; е мудната администрация. Общо 50 от неизпълнените мерки по плана са свързани със Закона за енергетиката, като повечето от тях се отнасят до работата на енергийния регулатор, а 8 касаят икономическото министерство.</p>
<p>
	<strong>Агенцията по храните направила едва 79 проби за ГМО миналата година</strong><br />
	<em>в. Сега</em></p>
<p>
	За цялата минала година Българската агенция по безопасност на храните (БАБХ) е направила едва 79 проби на храни за наличие на генномодифицирани организми (ГМО). В 10% от тях, т.е. в 8 случая, са са открити следи от ГМО, но в разрешените граници. Това съобщиха от БАБХ в отговор на запитване на &quot;Сега&quot;.</p>
<p>
	&quot;Във въпросните 8 проби е открито съдържание на ГМО, но то е под нормата от 0.9%&quot;, наблегна д-р Любина Донкова от БАБХ. Заради това не е нужно наличието му да се посочва на етикетите. Според законовите разпоредби на етикета на даден продукт се изписва: &quot;Съдържа ГМО&quot; само ако количеството му е над 0.9%. Самият надпис трябва да заема 25% от площта на опаковката.</p>
<p>
	<strong>Държавата взе порт от Цветан Василев</strong><br />
	<em>в. Стандарт</em></p>
<p>
	ДП &quot;Пристанищна инфраструктура&quot; (ДППИ) пое управлението на пристанищен терминал &quot;Русе-запад&quot;. Това съобщи за &quot;Стандарт&quot; генералният директор на ДППИ Ангел Забуртов. На 11 февруари Министерският съвет прекрати договора за концесия на терминала с обединението ДЗЗД &quot;Пристанищен терминал Русе-запад&quot;, свързано с банкера Цветан Василев, с мотива &quot;неизпълнение&quot;. Концесионерът трябваше да инвестира 12.22 млн. лв. и да плаща по 120 хил. лв. без ДДС такси годишно, но не се справи със задълженията си.</p>
<p>
	В средата на миналата седмица министърът на транспорта Ивайло Московски отне удостоверението за експлоатационна годност на концесионера, а в петък подписа документа на ДППИ като пристанищен оператор на терминала.<br />
	Преходът по поемането на терминала ще бъде плавен, така че няма да има сътресения в обработката на товари, увери Забуртов. Част от служителите на концесионера - 11 души, остават на работа, но за експлоатацията му ще са ни необходими още около 20 души, обясни Забуртов.</p>
<p>
	<strong>Сезонът по морето стартира от Великден</strong><br />
	<em>в. Новинар</em></p>
<p>
	Летният сезон стартира на Възкресение. В морските ни курорти вече пристигнаха и първите туристи, но най-много са желаещите да отдъхват там по Великден. Започна и почиставнето на плажовете от доброволци, които вече овършаха няколко пясъчни ивици.</p>
<p>
	Сезонът по родното Черноморие ще започне още на Великден, ако времето е благосклонно, съобщи директорът на оперативната програма &bdquo;Туризъм&rdquo; Кристина Вълчева. По думите й на празника стартът ще бъде даден с подновяването на туровете до остров Света Анастасия край Бургас, съобщи Flagman.bg. Разбира се, това ще се случи, ако климатът е благосклонен. Ако ли не &ndash; откриването ще се отложи за края на април, каза шефът на оперативната програма.</p>
<p>
	<strong>Сеят повече ягоди в Родопите</strong><br />
	<em>в. Новинар</em></p>
<p>
	Въпреки понижените изкупни цени през миналата година жителите на девинското село Осиково ще сеят повече ягоди. Това съобщи кметът на селото Велин Палигоров пред Фокус. По думите му хората нямат друг избор, тъй като ягодопроизводството е основен поминък в селото, а също и основен източник на доходи.</p>
<p>
	&quot;Почти всяко семейство в Осиково се занимава с ягоди. Освен понижените изкупни цени на плода през миналата година, друг проблем за производителите бяха честите и обилни валежи през лятото&quot;, уточни Палигаров.</p>
<p>
	Той допълни, че заради лошото време 30% от реколтата е била загнила. Палигоров каза още, че производителите от родопското село нямат навик да застраховат продукцията си и загубите са за тяхна сметка.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
