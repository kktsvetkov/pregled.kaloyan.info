

	<div class="art">
		<div id="article_text" class="s4" itemprop="articleBody">
			
			
			<p>
	<strong>Източването на милиарди чрез инвалидни пенсии остава</strong><br />
	<em>в. Капитал Daily</em></p>
<p>
	Решението на проблема с огромния брой фиктивни инвалидни пенсии, чрез които се източва системата, няма да намери място в пакета от мерки, който ще бъде внесен за одобрение в Министерския съвет в началото на следващия месец. Това стана ясно от думите на вицепремиера и социален министър Ивайло Калфин. В края на миналата седмица той представи промените в Кодекса за социалното осигуряване (КСО), свързани с ранното пенсиониране в силовите ведомства. Инвалидните пенсии са един от най-тежките проблеми на системата - почти един милион получават, а разходите за тях надхвърлят 1.36 млрд. лв. годишно.</p>
<p>
	За да се намали фиктивният им брой, министър Калфин има идея след медицинската експертиза, давана от ТЕЛК, да се минава и през втора комисия, съставена от лекар, социален работник, както и от представители на НОИ и агенцията по заетостта. &quot;За да не забавим всичко, което до момента сме направили, предпочитам да спазим поставения срок и до лятото да сме приключили темата с пенсионната система. Успоредно с това ще работим и по темата, свързана с инвалидните пенсии&quot;, каза Калфин.</p>
<p>
	<strong>Мудното правосъдие струва все по-скъпо на бюджета</strong><br />
	<em>в. Сега</em></p>
<p>
	Обезщетенията за мудно правосъдие излизат все по-солено на бюджета. Това се разбира от справката за сключените през първите три месеца споразумения, по силата на които държавата се задължава да плати обезщетения. До края на миналия месец те са на обща стойност 276 340 лв., което значи по около 100 хил. лв. месечно. Сумата е записана в проектопостановление на Министерския съвет, качено на сайта на правосъдното ведомство. С него министър Христо Иванов настоява правителството да му разреши да изплати парите.&nbsp;</p>
<p>
	Сумата в края на първото тримесечие показва сериозно увеличение на средствата по това перо. За цялата 2014 г. държавата е изплатила 620 374 лв., с които са компенсирани както физически, така и юридически лица. Само за първите три месеца обаче са натрупани почти половината от миналогодишните пари. Ако темпът се запази през цялата 2015 г., това ще означава двойно повишение на парите за обезщетения.</p>
<p>
	<strong>ЕРП-тата пак ще възлагат поръчки на свои фирми без търг</strong><br />
	<em>в. Сега</em></p>
<p>
	Електроразпределителните предприятия (ЕРП) отново ще могат да възлагат поръчки за доставка на стоки и услуги на свои дъщерни фирми без конкурс, въпреки че правителството заклейми тази практика и обяви, че ще я ограничи. Такива промени обаче няма записани и в проекта за нов Закон за обществените поръчки (ЗОП), в който са отразени 4 евродирективи.</p>
<p>
	Проектът предвижда изцяло нов ред за възлагане и оценка, като се допуска първо да се отварят ценовите оферти, а после да се гледа самата документация. Основните разпоредби обаче са оставени за доуточняване в правилник към закона, който тепърва ще се пише. Също в правилник ще се доуточнява и редът за т.нар. инхаус поръчки, според които държава, общини и фирми могат да ги възлагат на свои предприятия без търг. Това е разрешено в ЕС, макар у нас практиката да е изключително спорна.</p>
<p>
	<strong>Синдиците на КТБ започват да описват активите</strong><br />
	<em>в. Сега</em></p>
<p>
	Временните синдици на КТБ са започнали подготовка по запечатване на имущество и описи на активи, става ясно от седмичния отчет на Лазар Илиев и Росен Ангелчев. Те са подготвили 28 заповеди за запор, които най-вероятно ще изпълнят тази седмица, когато се очаква Софийският градски съд да се произнесе дали открива производство по несъстоятелност на банката.</p>
<p>
	Синдиците са докладвали още, че са открили лош кредит за над 8 млн. евро, отпуснат на неназовано дружество. На фирмата е изпратена нотариална покана да изплати задълженията си. Отчетът на синдиците не съдържа имена на клиентите на трезора заради банковата тайна. По друг заем Ангелчев и Илиев са сезирали прокуратурата за евентуално престъпление.</p>
<p>
	<strong>Спират газа на Василев в Сърбия, дължи 220 млн.</strong><br />
	<em>в. Стандарт</em></p>
<p>
	Сръбската газова компания предупреди, че ще прекъсне доставките на газ от 1 май на фабриката за стъкло, собственост на злополучния банкер Цветан Василев, заради дългове в размер на 220 млн. евро, съобщи сръбското издание &quot;Блиц&quot;.</p>
<p>
	Синдикатите за пореден път призоваха сръбския премиер Александър Вучич да помогне за разрешаване на ситуацията в компанията, в която застрашени да загубят работата си са 850 работници. Според синдикатите прекъсването на доставките на газ автоматично означава край на производството на стъкло, унищожавайки оборудване на стойност повече от 30 милиона евро и инвестиции от 116 милиона евро. Фабриката е купена за 35 милиона евро през март 2012 г. от българския консорциум &quot;Рубин&quot; и Глас&quot;, чийто собственик е Корпоративна търговска банка в София.</p>
<p>
	<strong>Мастика и веро съживиха куфарната търговия</strong><br />
	<em>в. Стандарт</em></p>
<p>
	С алъш-вериш на мастика не може да се забогатее, но за сметка на това реализацията е сигурна. Няма начин българската да не се продаде в европейската част на Турция, където нашата анасонлийка е предпочитана, твърдят родни търговци. &quot;Стандарт&quot; съобщи за масовата търговия с алкохолното питие, което в България може да се намери по 7 лева за 700 грама, а в Турция се продава по-скъпо. Ако имате осигурен купувач от ресторант или дори крайпътно заведение, печалбата ви от бутилка може да стигне до 20 лева. Ако обаче разчитате да реализирате бутилката българска мастика в складовете на едро край Одрин или на случайни купувачи, печалбата ви ще бъде между 5 и 7 лева, твърдят редовни търговци.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
