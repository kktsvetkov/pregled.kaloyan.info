

	<div class="art">
		<div id="article_text" class="s4" itemprop="articleBody">
			
			
			<p>
	<strong>Разходите за администрацията продължават да растат</strong></p>
<p>
	В. Капитал Daily</p>
<p>
	Свиването на разходите за възнаграждения в държавната администрация все още е само добро пожелание. Данните за изпълнението на консолидираната фискална програма (КФП) към края на февруари показват, че за първите два месеца на годината бюджетът е платил 718.1 млн. лв. само за заплати и възнаграждения на държавните служители. В сравнение със същия период на миналата година се вижда, че на този етап този вид разходи не само не намаляват, но и се увеличават с над 20 млн. лв. Ако пък се върнем назад в годините, толкова големи разходи за възнаграждения не е имало никога. Възможно е увеличението да идва от обезщетения за съкращения и оптимизация, но такава информация засега няма.</p>
<p>
	В Закона за държавния бюджет за 2015 г. финансовият министър Владислав Горанов заложи 10% свиване на разходите за персонал на разпоредителите с бюджет. Задължение на министрите и ръководителите на ведомствата е да извършат подробни функционални анализи, с които да се осъществи оптимизирането. Те имат избор &ndash; или ще намаляват възнагражденията, или ще уволняват чиновници. И в двата случая обаче на края на годината би трябвало да имаме с 10% по-ниски разходи за възнаграждения в публичния сектор. От Министерството на финансите коментираха, че на този етап е рано да се правят изводи за изпълнението на ангажиментите.</p>
<p>
	<strong>Френски собственик за бентонита в Кърджали</strong></p>
<p>
	В. Капитал Daily</p>
<p>
	Заводът за бентонит в Кърджали вече е част от френската индустриална група Imerys. Сделката за българското предприятие идва като резултат от международна транзакция, в която гръцкият досегашен собственик става част от европейския гигант. Конкретният план за българското дружество &quot;Ес енд Би индастриъл минералс&quot; (преди &quot;Бентонит&quot;) - Кърджали, не е обявен. Последните години, вероятно заради кризата и гръцкия собственик, предприятието свива дейността си, затова сделката сега може да даде обратен тласък.</p>
<p>
	<br />
	Ефектът в България от приключилата през февруари френска придобивка е смяна в мениджмънта. Това става ясно от решения на общото събрание на акционерите в българската компания, проведено на 30 март. На него е одобрено в борда на директорите да влязат гъркът Йоанис Космас и китайката Шумин Уанг на мястото на Йоанис Христодулакис и Емануил Цонтакис. В понеделник български представител на &quot;Ес енд Би индастриъл минералс&quot; не бе открит за коментар.&quot;Ес енд Би индастриъл минералс&quot; се занимава с добив и преработка на полезни изкопаеми &mdash; бентонит, перлит и зеолит. Според сайта му над 90% от продукцията са за износ.</p>
<p>
	<strong>ГЕРБ смени рязко курса за развалянето на частни сделки</strong></p>
<p>
	В. Сега</p>
<p>
	Инициаторите на идеята прокуратурата да се меси в частни сделки - ГЕРБ, премиерът Бойко Борисов и главният прокурор Сотир Цацаров, вчера направиха рязък завой и се отказаха от първоначалния си план. Новият гласи, че проектът за Граждански процесуален кодекс (ГПК), с който се развързват ръцете на прокуратурата, ще бъде оттеглен и преправен, като навсякъде главният прокурор ще бъде заместен механично с финансовия министър. Оттеглянето беше потвърдено от премиера Борисов пред &quot;Сега&quot; минути след като привечер Цацаров заяви в парламента, че &quot;ГПК трябва да последва съдбата на НПК&quot;, тоест да бъде оттеглен. И до момента обаче не е ясно какви точно допълнителни правомощия ще бъдат дадени на министъра на финансите, който и в момента може да се намесва в сделки, когато е увреден държавен интерес, и дори да ги спира по закона за мерките срещу изпиране на пари.</p>
<p>
	В петък вносителят Цветан Цветанов оттегли и проекта за изменение на Наказателнопроцесуалния кодекс (НПК), с който на главния прокурор се даваше право да спира сделки, които нарушават държавния интерес, за 48 часа без съдебен контрол. Той поясни, че ще бъдат отчетени всички съображения на главния прокурор. Обратът вчера настъпи след ненадейна совалка на главния прокурор Сотир Цацаров при премиера Бойко Борисов.</p>
<p>
	<strong>Фирмите ще връщат европари при &quot;безполезен&quot; проект</strong></p>
<p>
	В. Сега</p>
<p>
	Допълнителна цедка за кандидатите по новата програма &quot;Конкурентоспособност&quot; въвежда икономическото министерство. Наред с обмисляния таван за европарите и орязаната субсидия за София и региона на някои от фирмите може да се наложи и да връщат част от безвъзмездната помощ от ЕК. Това ще става в случаите, в които проектът им се окаже &quot;безполезен&quot;.</p>
<p>
	Дълъг списък от критерии ще определя дали фирмата е станала по-конкурентна или европарите не са довели до желания резултат и тя ще трябва да ги връща. Тежестта на самите индикатори ще се определя от Управляващия орган (УО) на програмата, който ще разработи и специална скала, по която да стане измерването за напредъка на фирмите. Още отсега обаче мярката гарантира отлив на кандидати. В изтеклия програмен период те често се отказваха от парите заради сложните процедури. Освен това около 42% от фирмите в страната дори не са и чували за програма &quot;Конкурентоспособност&quot; според проучване на икономическото министерство, проведено в края на първия програмен период.</p>
<p>
	<strong>НАП е запорирала акции на близо 50 фирми около Цветан Василев</strong></p>
<p>
	В. Сега</p>
<p>
	Ударно наложените от Националната агенция за приходите запори върху свързвани с Цветан Василев фирми вероятно ще бъдат обжалвани. Броени дни след като банкерът обяви, че е продал срещу 1 евро и ангажимент за изплащане на дългове участието си в БТК и още 4 дружества, НАП изненадващо запорира дялове и акции в тези и други фирми, свързани с Василев. По информация на &quot;Сега&quot; фирмите със запорирани акции вече наброяват около 50. Обезпеченията се налагат заради предполагаеми бъдещи задължения на компаниите към хазната.</p>
<p>
	Информация за предприетите от НАП обезпечителни мерки се появи още в средата на миналата седмица, макар че част от запорите, за които медиите съобщиха, са получени в Агенцията по вписванията едва в петък, показа проверка на &quot;Сега&quot;. Запорите са наложени на базата на съществуващи текстове в Данъчноосигурителния процесуален кодекс (ДОПК), които дават право на данъчните да налагат предварителни обезпечения в хода на течаща ревизия.</p>
<p>
	<strong>Поправят учебниците до четвърти клас</strong></p>
<p>
	В. Стандарт</p>
<p>
	Поправки в учебниците до четвърти клас ще прави образователният министър Тодор Танев. Той обеща &quot;най-големите безобразия&quot; в тях да бъдат коригирани в рамките на сега съществуващия просветен закон, без да се чака влизането в сила на новия. Досега повечето министерски екипи искаха промени едва след като законът бъде променен и се изработят нови държавни образователни изисквания, на които учебниците трябва да съответстват. Според Танев обаче са се натрупали много критики и забележки, включително от Синдиката на българските учители, които не могат да чакат. Той обеща да се коригират и някои грешки в учебниците на петокласниците. МОН ще направи корекциите заедно с учители, които имат наблюдения върху това какво не са разбрали децата. Танев каза, че от корекция се нуждаят всички учебници, но до две седмици ще стане ясно кои първо ще бъдат подложени на обновление.</p>
<p>
	Лидерът на Синдиката на българските учители Янка Такева, която е подала сигналите за грешки и недомислици, разказа пред &quot;Стандарт&quot;, че не са малко учебниците, в които само в една подточка от урока има струпани по 6-7 дати, които децата са длъжни да запомнят. &quot;Учебниците по човек и общество в трети и четвърти клас са написани така, че децата да намразят историята. Те трябва да бъдат не просто поправяни, а изцяло преработени&quot;, каза тя.</p>
<p>
	<strong>Московски поправи самолета на властта</strong></p>
<p>
	В. Стандарт</p>
<p>
	Транспортният министър Ивайло Московски поправи самолета на властта. Той съобщи, че и в момента фалконът изпълнява полети след инцидента с блокиралия колесник при излитане. &quot;Бяха извършени редица инспекции от швейцарската компания, която сервизира самолета. Бе направена обмяна на доклади със самия производител на самолета във Франция и към момента има разрешение да се ползва. Сменени са редица датчици, осигуряващи блокове, захранващи блокове, които са конкретно свързани с левия колесник, който беше блокирал в отворено положение и се надявам, че повече няма да има такива инциденти&quot;, изрази надежда Московски и почука на дърво.</p>
<p>
	<strong>Свършиха парите за конверсия на лозя</strong></p>
<p>
	В. Новинар</p>
<p>
	Средствата по схемата за подпомагане за конверсия на лозя са изчерпани и приемът на заявленията за кандидатстване по нея спира във вторник. Това съобщиха от фонд &bdquo;Земеделие&rdquo;. Ресурсът е в размер на 20,4 млн. лв. и е определен за финансовата 2015 г.&nbsp;Заявленията, подадени в периода 3-7 април, ще се приемат, но договори по тях ще бъдат сключвани, в случай че се освободи финансов ресурс. Това става, ако други кандидати с приети и одобрени заявления не поискат авансово плащане след подписване на договора или се откажат от изпълнение на инвестициите, уточниха от фонда.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
