

	<div class="art">
		<div id="article_text" class="s4" itemprop="articleBody">
			
			
			<p>
	<strong>Гърция дава заден за данъка от 26%</strong><br />
	<em>в-к Стандарт</em></p>
<p>
	Гърция дава заден за данъка от 26%, с който искаше да облага всички сделки за покупка на стоки и услуги от България. В Гърция влезе в сила закон, който предвижда, че всяка гръцка компания ще бъде обложена с авансов данък от 26% върху стойността на сделките с компании от България, Ирландия и Кипър, като налогът ще се връща, ако фирмата докаже, че сделката не е фиктивна и е по пазарни цени. За да се приложи данъкът, се чака министерско постановление.</p>
<p>
	Зам.-министърът на финансите Надя Валвани обаче заяви в парламента в Атина, че ще издаде постановление, че ще освободи от данъка всички реални сделки, които са направени не само по фактури, съобщи &quot;Български новини&quot;. Това ще намали драстично броя на сделките, за които трябва да се плащат авансово 26%. Компаниите ще могат да докажат законността на сделката освен в случаите, когато нелегитимността е очевидна. Възстановяването на данъка ще става в рамките на три месеца.</p>
<p>
	Всичко това става, след като България подаде жалба в Европейската комисия за гръцкия данък.<br />
	Процедурата по разглеждане на жалбата включва две фази - административна и съдебна, като административната фаза е задължителна. Тя приключва с издаване на мотивирано становище от ЕК в тримесечен срок, след като на всяка от заинтересованите държави се дава възможност да изложи позициите си. Ако ЕК не даде становище до три месеца, това не е пречка България да сезира Съда на ЕС. Според изпратената до Брюксел позиция на България гръцкият данък нарушава правилата на ЕС. Въпросът с гръцкия данък беше поставен и от президента Росен Плевнелиев в телефонен разговор с президента на Гърция Прокопис Павлопулос, който заяви, че се търси решение на проблема.</p>
<p>
	ЕК знае за промените в гръцкото данъчно законодателство и за опасенията от тяхното възможно неблагоприятно въздействие върху вътрешния пазар на ЕС, каза на пресконференция в Брюксел Аника Брейдхарт, говорител на ЕК по икономическите въпроси. Анализираме полученото от българските власти писмо, очакваме правен анализ на гръцкото министерско постановление, за да установим обхвата на новото законодателство. Когато тази оценка бъде изготвена, ЕК ще вземе необходимите решения, за да осигури спазване на европейското право, ако такава необходимост възникне, допълни говорителят.</p>
<p>
	<strong>30% от горивата са без платени данъци</strong><br />
	<em>в-к Стандарт</em></p>
<p>
	Хроничната липса на средства за увеличаване на заплати, пенсии и социални помощи рязко контрастира с нежеланието на държавата да постави под тотален контрол цялата търговия с течни горива и да повиши приходите в бюджета. По официални данни, за около 30% от потребените през 2013 г. горива не са внесени дължимите данъци. Това поставя нелегалните търговци на горива в силно привилегировано положение спрямо легалните. Какво предприема държавата, за да защити равнопоставеността на всички участници на пазара на течни горива и ще бъдат ли включени рисковите сектори към съществуващия режим за контрол върху продажбите? Това е един от важните въпроси, които от месеци отправя към кабинета Българската петролна и газова асоциация (БПГА). Той трябваше да бъде зададен към премиера Бойко Борисов и министъра на финансите Владислав Горанов и на Националната дискусия &quot;Да! На българската икономика&quot;, която в. &quot;Стандарт&quot; и КРИБ организираха на 7 април, но поради липса на време не влезе в дневния ред. &quot;Подкрепяйки напълно намеренията на правителството да засили контрола на пазара на горива, бихме желали да поставим въпроса защо държавата отново отстъпва от въвеждането на еднакви за всички правила по отношение на съхранението, доставките и движението на течни горива в страната? Това е вторият въпрос на БПГА към кабинета &quot;Борисов&quot;. Докато за легалните участници на пазара има редица правила и регулации, на много пристанища, жп разтоварища, складови бази и митнически складове липсват каквито и да било измервателни уреди за преминаващите през тях горива, заявяват от БПГА. &quot;Същото важи и за т.нар. ведомствени бензиностанции, за които институциите признават, че не може по безспорен начин да се установи дали извършват зареждания само за собствени нужди или осъществяват и нерегламентирани продажби. Те са сред основните канали, чрез които контрабандно внесеното у нас гориво се реализира безпрепятствено&quot;, твърдят от БПГА.</p>
<p>
	С цел обезпечаване прозрачната работа на пазара на горива БПГА предлага на кабинета &quot;дейността на Агенция &quot;Митници&quot; да бъде поставена под обществен контрол&quot;. От БПГА са категорични, че &quot;създаването на Обществен център с правомощия за подпомагане на митническия контрол върху акцизните стоки ще намали субективизма в решенията и действията на митниците, ще подобри контрола и ще спомогне за нарастване приходите в бюджета&quot;.</p>
<p>
	<strong>Жилищните заеми скочиха с 15%</strong><br />
	<em>в-к Стандарт</em></p>
<p>
	Търсенето на кредити за покупка на жилища се е увеличило с 14-15% от началото на годината. Оживление се забелязваше още от края на 2014 г., но такъв голям ръст в зимните месеци е необичаен, каза за &quot;Стандарт&quot; Тихомир Тошев, шеф на &quot;Кредит Център&quot;. При потребителските кредити също има увеличено търсене, като то е свързано с предстоящи ремонти на жилища или дълго отлагани покупки за дома, допълни Тошев. Според него българинът вече по-рядко тегли заеми за почивка, пътуване или богата трапеза.</p>
<p>
	Хората се опариха покрай кризата, станаха по-разумни и започнаха да се глезят само със спестени средства, смятат банкови чиновници. Заеми се теглят предимно от банките, защото лихвите паднаха много и освен това условията станах по-прозрачни заради промените в законодателството. Точно това липсва при компаниите за бързи кредити, които търсят начини да заобиколят поставения от закона таван от 50% оскъпяване на кредита. Затова на интернет страниците им понякога трудно може да се види точно как се формира цената на кредита, твърдят финансови експерти. Според тях някои от фирмите, отпускащи небанково финансиране, са въвели редица допълнителни такси, които не влизат пряко в цената на заема (годишен процент на разходите - ГПР), но значително оскъпяват кредитите до предишните високи нива на лихвите. От друга страна банките се усетиха и започнаха да предлагат потребителски заеми от 500-1000 лв., които станаха предпочитани заради ГПР от 13-15%, което доскоро не правеха, каза Тошев.</p>
<p>
	Най-честата причина за теглене на малки заеми е покупката на стоки за бита като например техника от атрактивните в момента промоции на специализираните магазини. Най-често търсените кредити за целта са до 1500 лв., казва Здравко Райчев, изпълнителен директор на компанията за т. нар. бързи кредити &quot;Профикредит&quot;. Самите компании също предлагат отстъпки от цената на кредита, под формата на различни подаръци, томболи с награди и т.н. &quot;Нова кухня или баня, смяна на дограмата, цялостно освежаване на дома, са другите основни причини за теглене на бързи кредити. Още от март исканията за такива кредити са средно с 15-20% повече, отколкото през предходните два месеца&quot;, каза Здравко Райчев.</p>
<p>
	<strong>&quot;Топлофикация&quot; се готви да спира парното в София</strong><br />
	<em>в-к Сега</em><br />
	<br />
	Поетапно спиране на парното в столицата може да започне &quot;Топлофикация-София&quot; още през идната седмица. За това трябва да има три последователни дни, в които средната температура да е над 12 градуса и да има прогноза за трайно затопляне. По закон дружеството трябва да спре парното на 30 април, но клиентите могат да поискат това да стане по-рано. До момента заявления са дали 159 сгради, сред които училища, детски градини и болници. От петък мартенските сметки за парно и топла вода вече са достъпни в интернет и на касите на &quot;Топлофикация-София&quot;. Отсега обаче от компанията предупреждават, че фактурите за март ще са по-високи заради студеното време.</p>
<p>
	Окончателните си индивидуални сметки столичани ще получат след края на отоплителния сезон, когато уредите в жилищата им бъдат отчетени и бъдат изготвени изравнителни сметки. Тези, които са пестили отопление, но са платили повече, ще си получат парите обратно. Клиентите, които са харчили повече топло, но са платили по-малко, ще се наложи да доплащат.</p>
<p>
	<strong>Промишлената палата съветва фирмите как да се възползват от интернет</strong><br />
	<em>в-к Новинар</em></p>
<p>
	Българската търговско-промишлена палата (БТТП) даде ценни съвети на различни фирми как да се възползват от популярните онлайн платформи, чрез които могат да лансират стоките си у нас и в чужбина.<br />
	<br />
	Интернет също така може да се окаже изключително ценен и за привличане на нови партньори, които да стимулират бизнеса и конкурентоспособността. Обучението се организира за първи път и е по повод 120-ата годишнина от създаването на ведомството.<br />
	<br />
	Събитието е част от редица събития, които целят да помогнат на родни компании да се научат да рекламират и продават по-успешно стоката си и извън пределите на държавата.</p>
<p>
	По време на обучението бяха представени основните онлайн канали за продажби. Според експертите един от най-добрите начини за повишаване на сделките е така нареченият директен маркетинг.<br />
	Освен това беше обърнато внимание и на начините за използване на бази данни с фирмена информация, платформи за търговия на едро, обществени поръчки, онлайн търгове и наддавания.</p>
<p>
	На форума фирмите бяха запознати и с вариантите за наемане на квалифицирани специалисти за почасова работа и съществуващите платформи за онлайн продажби в България и чужбина.</p>

			<div style="display: block; clear: both; padding-top: 10px;"><i>По статията работи: <a href="znvygb:crgre.arlxbi@tznvy.pbz" id="worker_creator_email">Петър  Нейков</a></i></div>		</div>
	</div>

	<!-- Mobile payment branding -->
	
	
