

	<div class="art">
		<div id="article_text" class="s4" itemprop="articleBody">
			
			
			<p>
	<strong>Кой иска да строи &quot;Хемус&quot; и &quot;Струма&quot;</strong></p>
<p>
	В. Сapital daily</p>
<p>
	Поръчките за четирите нови отсечки от магистралите &quot;Хемус&quot; и &quot;Струма&quot; влязоха във фази на оферти. Изграждането им е на огромната за българските размери стойност от 800 млн. лв. и затова са ключови за много български строителни компании, но интерес има и от чужбина.</p>
<p>
	Тази седмица станаха ясни желаещите да строят пътя до разклона за Плевен и Ловеч. За двете отсечки има по осем кандидата - в тази до Угърчин преобладават консорциумите с българско участие, а в следващата офертите са основно от чужди компании. Планът е северната магистрала да порасне до 2018 г. с още почти 60 км срещу над 400 млн. лв., засега за сметка на бюджета.</p>
<p>
	При &quot;Струма&quot; офертите дойдоха миналия ноември, а сега отсетите кандидати внесоха и оферти. Проблемът тук е, че при първоначалния подбор държавната компания НКСИП с малки изключения остави в състезанието само големите български компании, които традиционно взимат поръчките за магистрално строителство през последните години. Сред допуснатите участници са &quot;Трейс груп холд&quot;, &quot;Главболгарстрой&quot;, свързваната с ПИБ и Делян Пеевски &quot;ПСТ груп&quot; и &quot;Агромах&quot;.</p>
<p>
	<strong>Бум на фирми на хора с увреждания заради привилегии в обществените поръчки</strong></p>
<p>
	в. Сега</p>
<p>
	В сектора на обществените поръчки се отвори широко нова врата за злоупотреби и изкривяване на конкуренцията. Гласувани при кабинета на Пламен Орешарски промени в закона за обществените поръчки дават прекалено големи привилегии на фирмите, в които работят хора с увреждания. От края на 2014 г. възложителите са длъжни да ползват такива фирми при огромен брой търгове. В същото време законът им забранява да поставят към тях каквито и да е било изисквания за доказване на опит, а офертите на останалите кандидати се отхвърлят служебно. Това е довело до истински бум в регистрирането на нови фирми на хора с увреждания, показа проверка на &quot;Сега&quot;.</p>
<p>
	<strong>&quot;София тех парк&quot; ще прави лаборатория за изкуствен интелект</strong></p>
<p>
	в. Сега</p>
<p>
	Шапки за виртуална реалност, хуманоидни роботи с вградено разпознаване на образи и сензорни ръкавици. Това са само част от &quot;стоките&quot;, с които ще се оборудва новата лаборатория за изкуствен интелект към &quot;София тех парк&quot;. За целта дружеството е пуснало обществена поръчка за избор на фирма, а бюджетът от 735 хил. лв. без ДДС идва от програма &quot;Конкурентоспособност&quot;.</p>
<p>
	В поръчката влиза и доставка на електронни гривни за ръка, които служат за прихващане на жестове, дрони, шапки с електроди, инфрачервени камери, миниатюрни роботи и други високотехнологични устройства. Срокът за подаване на офертите е 12 май, а &quot;София тех парк&quot; ще търси икономически най-изгодната от тях.</p>
<p>
	<strong>Гонят мързеливите търговски аташета</strong></p>
<p>
	В. Стандарт</p>
<p>
	Търговските аташета към българските посолства в чужбина, които не работят ефективно, ще бъдат съкратени. За сметка на това ще бъдат открити търговски представителства на места, където бизнесът има перспективи и добри търговски взаимоотношения. Това съобщи министърът на икономиката Божидар Лукарски, след като по време на дискусията &quot;Да! На българската икономика&quot; представители на бизнеса поискаха по-активно съдействие на търговските служби в намирането на нови бизнес партньори и пазари.</p>
<p>
	В момента се прави преглед в тяхната дейност, съобщи Лукарски. Новите аташета обаче ще заминат на мисия чрез публично-частно партньорство, при което по-голямата част от издръжката им ще се поема от бизнес организациите. Вече имаме няколко добри примера, посочи Лукарски. В момента България има служби за търговско-икономически връзки в 46 държави - 21 в Европа, 8 в Източна Европа и Кавказ, а 17 са в Азия, Америка, Близък изток и Северна Африка. Четирима от тях са изпратени от различни работодателски организации - Ереван (Армения), Сана (Йемен), Хошимин (Виетнам) и Кайро (Египет). Към момента има постъпили предложения чрез публично-частно партньорство да бъдат назначени търговски аташета в Туркменистан, Алжир и Обединени арабски емирства.</p>
<p>
	<strong>Премахват незаконните обекти в Слънчев бряг до 15 май</strong></p>
<p>
	В. Новинар</p>
<p>
	&bdquo;Слънчев бряг&rdquo; АД призова държавата да упражни правомощията си и спешно да предприеме мерки за премахване на незаконните павильони в комплекса. Дружеството иска проблемът да бъде окончателно решен и поставя срок за това &ndash; преди началото на активния туристически сезон.</p>
<p>
	&bdquo;Настояваме до 15 май цялата процедура да бъде приключена, незаконните преместваеми обекти да бъдат описани, да бъде избрана фирма, която да ги премахне, до началото на активния туристически сезон алеите и зелените площи в комплекса да бъдат освободени от павилиони и сергии. Правим всичко това в интерес на туристите и на хотелиерите, които също от години заявяват желание за премахване на незаконните обекти&rdquo;, каза Златко Димитров, изпълнителен директор на дружеството, стопанисващо инфраструктурата на курорта.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Маринова</a></i></div>		</div>
	</div>

	<!-- Mobile payment branding -->
	
	
