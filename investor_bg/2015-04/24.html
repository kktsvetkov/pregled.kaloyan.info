

	<div class="art">
		<div id="article_text" class="s4" itemprop="articleBody">
			
			
			<p>
	<strong>България оглави класация за бърза уеб връзка</strong><br />
	<em>в. Капитал Daily</em></p>
<p>
	В България има най-голям процент интернет потребители, които сърфират в глобалната мрежа със скорост от над 4 Mbps, като по този показател страна изпреварва с малко Южна Корея. Това показва последния доклад на компанията за облачни технологии Akamai.</p>
<p>
	В него се посочва, че 96% от българите, които имат достъп до интернет, ползват скорости от над 4 Mbps. В Южна Корея делът на тези потребители е 95%, докато в Швейцария &ndash; 93%, а в Дания &ndash; 92%. Докладът на Akamai се изготвя на всяко тримесечие, като последният обхваща периода октомври - декември 2014 г. България реално се изкачва на върха, след като в предходното трето тримесечие е заемала второто място с 95%, а тогава лидер е била Южна Корея.</p>
<p>
	<strong>НЕК опитва незаконно да присвои приходи</strong><br />
	<em>в. Капитал Daily</em></p>
<p>
	Каква е разликата между един астрономически час и един произведен киловатчас електроенергия. Очевидно голяма. За Националната електрическа компания (НЕК) обаче явно такава не съществува. В опит да намали дефицита си държавното дружество прибягна до доста авангардно тълкуване на законодателството, с което цели да присвои над 60% от приходите на фотоволтаичните централи.</p>
<p>
	В края на миналата седмица държавната компания изпраща писма на производителите на слънчева енергия, в които се съобщава, че към април 2015 г. ще достигнат определените от регулатора 1250 часа работа годишно, за които централите получават преференциална цена. Така останалото количество електроенергия, което бъде произведено до края на годината, ще бъде изкупувано по цена от 125 лв. за мегаватчас (цената, по която общественият доставчик продава енергията за битовите потребители). В писмото на НЕК също така се посочва, че за 2014 г. централите са изработили тези часове също през април и фактурите, които са им издавани за преференциална енергия след тази дата, трябва да бъдат преизчислени, а парите върнати. Подобни писма от страна на НЕК има изпратени и до електроснабдителните дружества, които се уведомяват, че трябва също да направят проверка на фактурите, издадени за възобновяема енергия, а данните да бъдат предоставени на НЕК.</p>
<p>
	Мотивът, който компанията изтъква за ненадейния си ход, е, че въпросните 1250 часа годишно, които според решенията на КЕВР централите могат да работят, се отнасят не за реално произведена електроенергия, т.е. киловатчасове, а за астрономически часове работа. Подобно тълкуване от страна на НЕК обаче е колкото оригинално, толкова и граничещо с абсурда.</p>
<p>
	<strong>ВВС ще останат без МиГ-29 от 9 септември</strong><br />
	<em>в. Сега</em></p>
<p>
	България ще разполага с летящи изтребители МиГ-29 само още шест месеца. На 9 септември изтича договорът за поддръжка на бойните самолети, военният министър Николай Ненчев отказва да подпише нов. Аргументите му са, че предложената от руската страна сума е тройно завишена. &quot;Отказвам да подпиша и най-вероятно няма да подпиша договор с руската страна за около 80 млн. лв. за поддръжка на МиГ-29 до 2019 г.</p>
<p>
	&ldquo;Правя го заради националната кауза. Това са 80 млн. от българските данъкоплатци&quot;, заяви в интервю за &quot;Сега&quot; Ненчев. Министърът намекна и за оказван натиск върху него, за да се съгласи на предложената цена. &quot;Ако някой иска да извади 80 млн. лв., аз съм съгласен. И то сега, в тази тежка криза. Как да постъпим? Нали разбирате, че ако аз бих искал да злоупотребя, това е най-лесната форма, а те са изключително изобретателни, процент от тези 80 млн. лв. се опитаха да предложат&quot;, разказа шефът на МО.</p>
<p>
	<strong>София увеличи за трети път наемите в Борисовата градина</strong><br />
	<em>в. Сега</em></p>
<p>
	Столичният общински съвет одобри окончателните начални наемни цени на обектите в Борисовата градина, за които предстои да се обяви конкурс след близо две години отлагане. Това е пореден опит да се приемат наемите, за да може да се обяви наддаването за заведенията и мобилните обекти.</p>
<p>
	В зала вчера обаче беше направена поредна промяна в наемите. По предложение на постоянните комисии в общината търгът за малките обекти за хот-дог, царевица и сладолед ще започва от 200 лв. без ДДС. Предложението на зам.-кмета Юлия Ненкова беше 127.50 лв. Окончателното решение на съветниците обаче се явява трето увеличение за тази група от обекти - първоначално беше предложено 61 лв. Тези обекти са по 5 кв. м.</p>
<p>
	<strong>Бойко в Брюксел: Бързо в Шенген заради бежанците</strong><br />
	<em>в. Стандарт</em></p>
<p>
	Премиерът Бойко Борисов даде ясен знак в Брюксел, че страната ни е заделила огромни средства, за да осигури сигурност по границите си. Той посочи трудностите, пред които в момента е изправена Италия във връзка с миграционния поток и бежанците, но подчерта, че България има още по-големи проблеми. А страната ни все още не е член на Шенгенското пространство. &quot;България разполага в момента с най-добрата шенгенска система за охрана на морската граница. По ватерлинията можем да определим един кораб колко е натоварен&quot;, коментира по-рано през деня в Правец Борисов.</p>
<p>
	Според него 2 млн. бежанци чакат на границата с Турция. &quot;1 млн. да тръгнат, колкото и пари да налеем, не можем да ги спрем&quot;, заяви той и продължи: &quot;България помага с това, че сама се справя, без да получава никаква помощ към момента. Ние като държава взехме толкова много кораби, вертолети, то не са &quot;Кугъри&quot;-и, джипове - огромни пари похарчихме, за да пазим надеждно шенгенската граница. Оказваме огромна помощ на ЕС и просто колегите трябва малко да се стегнат и да работят по-добре&quot;, заяви Борисов часове по-късно в Брюксел.</p>
<p>
	<strong>През 2019 г.: 3 милиона туристи превземат Пловдив</strong><br />
	<em>в. Стандарт</em></p>
<p>
	Пловдив ще бъде посетен от над 3 милиона туристи през 2019 г., когато ще бъдем Европейска столица на културата. Това обяви вчера зам.-кметът на града Стефан Стоянов при откриването на Шестата международна среща на туроператорите, съобщи в. &quot;Марица&quot;. Той посочи, че през миналата година при национален спад на туристите от близо 15% градът на тепетата отчита 12% ръст. Чуждите посетители са се увеличили с над 20 процента, а българските - с малко над 6 на сто. Така общият брой на нощувалите и преминалите туристи е над 800 000 души.</p>
<p>
	&quot;Тези ръстове се дължат на успешното популяризиране на Пловдив като водеща дестинация за културен, исторически и събитиен туризъм. Титлата &quot;Европейска столица на културата - 2019&quot;, всички проекти и събития във връзка с това, както и богатата културна програма, която ще се реализира, ще осигурят устойчив ръст на туристите и през следващите години&quot;, каза Стоянов. По думите му община Пловдив си е поставила цел да постигне между 12 и 15% ръст годишно и да се открива поне по един нов туристически обект на година.</p>
<p>
	<strong>В ход е последното отчитане на млечните квоти</strong><br />
	<em>в. Новинар</em></p>
<p>
	В ход е последното отчитане на млечните квоти, обявиха от фонд &bdquo;Земеделие&rdquo;. Производителите и изкупвачите на краве мляко трябва да подадат годишните си декларации за последния квотен период 2014/2015 г. между 1 април и 15 май 2015 г. Последният квотен период приключи на 31 март 2015 г.</p>
<p>
	Отчетите за изпълнение на индивидуалните млечни квоти за доставки и директни продажби на краве мляко се подават в областните дирекции на фонд &bdquo;Земеделие&rdquo;. Квотната система се прилагаше през последните 8 години в България като част от общото регулиране на производството на мляко, сирене и др. на територията на Европейския съюз.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
