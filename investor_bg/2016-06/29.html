

	<div class="art">
		<div id="article_text" class="s4" itemprop="articleBody">
			
			
			<p>
	<strong>ГЕРБ отлага избора на председател на КФН</strong><br />
	<em>в. Капитал Daily</em></p>
<p>
	Комисията за финансов надзор (КФН) ще започне ключовите проверки в застрахователния и пенсионния сектор в непълен състав от четирима членове, от които председателят и единият от заместниците му са с изтекъл мандат. Това става ясно от заявеното от председателя на парламентарната група на управляващата ГЕРБ Цветан Цветанов намерение изборът на наследник на Стоян Мавродиев да се отложи за след августовската парламентарна ваканция.</p>
<p>
	Пред &quot;Капитал&quot; Цветанов посочи, като основна причина за отлагането на избора на председател на регулатора в натоварената законодателна програма на парламента през юли и липсата на технологично време за избора. Освен това се чуват вече и гласове като този на Йордан Цонев от ДПС, че екипът не бива да се сменя насред ключовите проверки, така че, ако решението остане за септември, вероятно ще има натиск то да се отложи и за началото на 2017 г.</p>
<p>
	<strong>Най-динамичните български компании за 2015 г.</strong><br />
	<em>в. Капитал Daily</em></p>
<p>
	Измерена в числа, 2015 г. изглежда по-успешна за най-динамично развиващите се компании &ndash; за трета поредна година темповете на увеличаване на продажбите им се ускоряват, като постигнатият ръст е средно 63% при 51% през 2014 г. и 44% през 2013 г. Така резултатите вече са съизмерими с отчетеното през силната 2011 г. - с нарастване от около 67%, и поне на пръв поглед позициите изглеждат добри за запазване на тренда и достигане и на по-високи стойности от порядъка на ръста през 2010 г. от 75%.</p>
<p>
	През 2015 г. броят на фирмите, които са успели да постигнат трицифрени темпове на растеж, е почти наполовина по-нисък от предходната година &ndash; съответно 6 и 11. Почти двукратно е увеличил бизнеса си и свързваният с Делян Пеевски новосъздаден дистрибутор на едро &quot;Експрес логистика и дистрибуция&quot; (ЕЛД), който пое разпространението на продукцията на &quot;Булгартабак&quot;, на вестници и на други производители на цигари и напитки.</p>
<p>
	<strong>Силен интерес към разширяването на пречиствателна станция &quot;Златни пясъци&quot;</strong><br />
	<em>в. Капитал Daily</em></p>
<p>
	Дванадесет дружества и обединения са подали документи за участие в търга за реконструкция и разширение на Пречиствателната станция за отпадни води (ПСОВ) в курорта Златни пясъци до Варна, съобщиха за &quot;Капитал Daily&quot; от общината. Проектът беше прехвърлен от старата програма &quot;Околна среда&quot; в новата и на практика е първият голям воден проект за периода след 2015 г. Прогнозната му цена е 24 млн. лв. без ДДС.</p>
<p>
	Сред кандидатите за реконструкция са големи български строителни компании като &quot;Трейс груп холд&quot;, &quot;Главболгарстрой&quot;, &quot;Хидрострой&quot;, &quot;Строително-предприемачески холдинг&quot;, както и чуждестранни фирми, специализирани във водното строителство, от Белгия, Унгария, Франция, Румъния, Полша.</p>
<p>
	<strong>Фарма компании са платили 21 млн. лв. на лекари за конгреси</strong><br />
	<em>в. Сега</em></p>
<p>
	За пръв път част от производителите на лекарства ще оповестят колко пари са платили, за да пратят лекари на конгреси и симпозиуми. Общо 21 млн. лв. са получили лекари и здравни организации у нас през 2015 г. за посещаване на подобни събития, сочат предварителните данни на Асоциацията на научноизследователските производители в България.</p>
<p>
	Парите са за подпомагане или организиране на научно-образователни събития, за регистрационни такси, лекторски хонорари, пътни и престой. 14 млн. лв. са платени на лекари, а 7 млн. лв. - на здравни организации - различни обединения по специалности, асоциации и съюзи на лекари, болници и т.н. Отделно иновативните компании са инвестирали 150 млн. лв. в клинични изпитвания и научни изследвания у нас, за които участващите медици също получават заплащане.</p>
<p>
	<strong>Масовото назначаване на чиновници без конкурс продължава</strong><br />
	<em>в. Сега</em></p>
<p>
	Масовата практика по назначаване на чиновници без провеждане на конкурс продължава. Въпреки обявеното от властта намерение да ограничи тези практики промените в закона за държавния служител се забавиха и 2015 г. е поредната, в която стотици чиновници са заели места без съревнование. С конкурс през м.г. в администрацията са назначени 2665 служители. В същото време други 1680 са влезли в администрацията през законови вратички - назначени на непълно работно време или по заместване.</p>
<p>
	Това става ясно от годишния доклад за състоянието на администрацията през 2015 г., одобрен от кабинета. Според доклада общата численост на администрацията с МВР намалява и чиновниците са станали 137 693 - с 1% по-малко от 2014 г.</p>
<p>
	<strong>Вузовете като фабрики за безработни висшисти</strong><br />
	<em>в. Стандарт</em></p>
<p>
	Основните предизвикателства във висшето образование у нас са разминаването между компетентностите на дипломиралите се специалисти и нуждите на пазара на труда, недостигът на кадри в сферата на техническите, природните, педагогическите и други направления, както и недостатъчното кариерно ориентиране на младите хора. Това заяви Милена Дамянова, председател на Комисията по образованието и науката в парламента, по време на кръглата маса &quot;Висшето образование и науката в България - качество и перспектива&quot;. Форумът бе организиран от ГЕРБ, Сдружение &quot;Граждани за европейско развитие на България&quot; и фондация &quot;Ханс Зайдел&quot; в Народното събрание.</p>
<p>
	Дамянова посочи, че една от основните стъпки за промяна в системата, по която вече се работи, са новите текстове в Закона за академичното развитие на академичния състав. Те вече се гледат на второ четене в Комисията по образованието и науката. Целта е да се утвърдят новите правила, по които един учен може да стане доктор, доцент или професор. &quot;С промените се утвърждават минималните критерии и се търси баланс между фундаменталните знания и практическите умения&quot;, каза Дамянова.</p>
<p>
	<strong>Японци, корейци и китайци идват на СПА у нас</strong><br />
	<em>в. Новинар</em></p>
<p>
	Има засилен интерес от страна на японски, корейски и китайски туристи към родните СПА курорти. Това стана ясно от думите на Сийка Кацарова от Българския съюз за СПА и балнеотуризъм и отскоро вицепрезидент на Европейската СПА асоциация.</p>
<p>
	Последните две години ЕСПА осъществява проект за свързване на балнеотуризма и римското наследство. В него участват общо 8 държави, като от българска страна са включени Хисаря и Кюстендил, доказали се като водещи СПА дестинации.</p>
<p>
	<strong>Подземен тунел ще свързва Ларгото със Западната порта на Сердика</strong><br />
	<em>в. Новинар</em></p>
<p>
	Столичната община има амбициозен план да свърже Ларгото със Западната порта на Сердика. Това разкри зам.-кметът на София д-р Тодор Чобанов, който инспектира реставрацията на един от входовете на старинния град.</p>
<p>
	По думите му общината има за цел да превърне района около Западната порта в малък озеленен градски парк, в който ще има дори сцена за изява на различни артисти. Общата стойност на големия проект е около 1 млн. лв., като повечето от тях идват от Норвежката програма и общинския бюджет.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
