

	<div class="art">
		<div id="article_text" class="s4" itemprop="articleBody">
			
			
			<p>
	<strong>Последната пречка пред сделката за БТК отпадна</strong><br />
	<em>в. Капитал Daily</em></p>
<p>
	Прехвърлянето на контрола над БТК на люксембургската Viva Telecom е на път да бъде финализирано. Едно от условията беше получаването на съгласието на облигационерите на компанията, като от компанията съобщиха, че са получили над 87% одобрение, а от агента им, който е в ролята и на продавач - VTB Capital, заявиха, че това и полученото одобрение от българския и от европейския антимонополен регулатор ще позволи да се приключи в най-скоро време сделката за InterV Investment.</p>
<p>
	<strong>Съдът върна делото срещу депутат от БСП заради процесуални нарушения</strong><br />
	<em>в. Капитал Daily</em></p>
<p>
	Софийски градски съд е върнал на прокуратурата обвинителния акт срещу депутата от БСП Светла Бъчварова - Пиралкова. Прокуратурата ѝ повдигна обвинения през март във връзка с неизгодни договори, сключвани от името на Селскостопанската академия (ССА) по времето, когато Бъчварова е председател. Накратко, констатациите на съда за изключително тежки нарушения, като например - прокурорът по делото безкритично е копирал текста от експертизите, без да посочва, че ги цитира.</p>
<p>
	<strong>Лондон може да отказва социални помощи на европейци, реши съдът на ЕС</strong><br />
	<em>в. Капитал Daily</em></p>
<p>
	Великобритания може да отказва някои социални помощи на граждани на страни от ЕС, ако те нямат право на пребиваване в страната, реши Съдът на Европейския съюз.</p>
<p>
	<strong>И прокуратурата поиска отмяна на поскъпването на винетката</strong><br />
	<em>в. Сега</em></p>
<p>
	Поскъпването на винетките от 1 януари може да бъде обявено за незаконно. &quot;На заседание на Върховния административен съд (ВАС) по дело срещу увеличението на пътните такси прокуратурата обяви, че жалбата ни е основателна, и настоя постановлението на правителството за въвеждането на по-високите такси да се отмени&quot;, съобщи вчера пред в. &quot;Сега&quot; Николай Димитров от Центъра за законодателни оценки и законодателни инициативи.</p>
<p>
	С въпросното постановление бе променена тарифата за винетките, като годишните стикери за леките коли поскъпнаха от 67 на 97 лв. Центърът за законодателни оценки обжалва този акт, защото промените са направени потайно, без обосновка и без обществено обсъждане. &quot;Това е съществено нарушение на закона, затова ние настояваме, че правителственото решение е незаконно. Центърът атакува и поскъпването на винетките за тежките превозни средства.</p>
<p>
	<strong>Делата срещу скъпия билет са без движение заради неплатени такси</strong><br />
	<em>в. Сега</em></p>
<p>
	Делата срещу скъпото билетче в София са оставени без движение, защото не са платени държавните такси. Това съобщиха вчера от Административния съд в София. От множеството жалби са образувани две дела. Едното от тях е по жалба на жена срещу решение 269 от 2016 г. на Столичния общински съвет. С него бе одобрена икономическата рамка, с която Центърът за градска мобилност мотивира искането си за по-скъп билет. По другото дело са обединени жалбите на над 40 физически и юридически лица срещу решение 270 на СОС, с което беше одобрена новата цена.</p>
<p>
	Държавната такса е 10 лв. за физически лица и 50 - за юридически. Всички ищци са уведомени, че трябва да платят, за да тръгнат пак делата. По второто дело има и едно искане за предварително спиране на поскъпването на билета, но и то не е гледано по същата причина. Въпреки че поскъпването е факт от 1 юни, съдът може да реши да спре действието на решението на СОС, докато не се произнесе по основния спор - незаконосъобразност на увеличаването на билета.</p>
<p>
	<strong>От юли НАП ще следи онлайн и ведомствените бензиностанции</strong><br />
	<em>в. Стандарт</em></p>
<p>
	В края на юни ведомствените бензиностанции, с малки изключения, се очаква да бъдат свързани онлайн с НАП. Това каза пред Bloomberg TV Bulgaria Светослав Бенчев от Българската петролна и газова асоциация (БПГА). Единствено мобилните цистерни засега остават извън контрола в реално време на данъчната администрация.</p>
<p>
	Бенчев припомни данните на финансовото министерство, според които загубите за бюджета от търговията с горива на черно са над 1 млрд. лв. годишно. 30-35% от пазара са в сивия сектор, но пазарът е динамичен и непрекъснато се прилагат нови начини за измами, коментира Бенчев. С внесените преди дни от кабинета промени в закона за ДДС се очакват промени на пазара, тъй като някои търговци вече ще трябва да обезпечават с гаранция дължимия ДДС, обясни още експертът от ПБГА.</p>
<p>
	<strong>В Слънчев бряг масово укриват обороти</strong><br />
	<em>в. Новинар</em></p>
<p>
	В Слънчев бряг масово укриват обороти. Това показват първоначалните резултати от проверките на данъчните в курорта и близкия до него Несебър. Екипите на НАП в Бургас са иззели от търговци 21 компютърни конфигурации със специален софтуер, с който може да се манипулират оборотите.</p>
<p>
	През проверка са минали както високообортни барове, дискотеки и нощни клубове, така и ресторанти, заложни къщи и ателиета за татуировки. Три от обектите са работили без нужния касов апарат, а в други седем данъчните са се натъкнали на разлики в касовите наличности. За всички нарушения са съставени актове.</p>
<p>
	<strong>Цената на бензина замръзва за лятото</strong><br />
	<em>в. Новинар</em></p>
<p>
	Джобовете ни няма да изтънеят, ако решим да пътуваме с автомобил до морето това лято. Цената на бензина у нас няма да се промени в близките един-два месеца, прогнозира за &quot;Новинар&quot; шефът на Балканската и Черноморска петролна и газова асоциация Валентин Кънев.</p>
<p>
	Той обясни, че се очаква и цените на нефта да се задържат около 50 долара за барел, което ще остави стабилни и стойностите на крайните горива. &quot;У нас доставчиците държат най-ниските крайни цени&quot;, изтъкна Кънев. Според него тенденцията да останем на дъното на класацията в ЕС по скъпи горива ще се запази.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
