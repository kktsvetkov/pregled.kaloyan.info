

	<div class="art">
		<div id="article_text" class="s4" itemprop="articleBody">
			
			
			<p>
	<strong>Китайци и араби купуват жилища във Варна</strong></p>
<p>
	В. Труд</p>
<p>
	Все повече китайци и клиенти от Близкия Изток купуват имоти във Варна и региона, заяви пред &bdquo;Труд&ldquo; Евгени Златев, регионален мениджър на агенцията за недвижими имоти Bulgarian Properties, офис Варна.</p>
<p>
	&bdquo;Докато през миналата година китайците се насочваха предимно към ваканционни имоти в курортите, то през тази година име вече и сделки с жилища в центъра на Варна&ldquo;, допълни той.<br />
	Златев даде за пример купени от китайци апартаменти в центъра на Варна на цени между 180 000 и 190 000 евро. По думите му тези хора са купили жилищата с цел постоянно пребиваване.<br />
	&bdquo;Същите клиенти купиха и ваканционни имоти &ndash; къща в голф комплекс за 220 000 евро,както и апартамент за 150 000 евро на първа линия в курорта Златни пясъци. От 2008 година работим с китайци и очакваме търсенето на имоти на купувачи от Китай да се увеличи. Клиентите ни от Близкия Изток обаче все още предпочитат и купуват ваканционни имоти на цени от 45 000 до 70 000 евро&ldquo;, обясни експертът.</p>
<p>
	<br />
	<strong>Кандидат-учителите подценяват знанията по предмета си</strong></p>
<p>
	В. Сега</p>
<p>
	Бъдещите учители сериозно подценяват знанията, които трябва да имат по конкретните учебни предмети. Вместо това отдават най-голямо значение на педагогическите и методическите знания. Това са част от резултатите от национално изследване на системата на подготовка на педагогическите кадри у нас, проведено между март и ноември 2015 г. от Факултета по педагогика на СУ. Интервюирани са над 2000 учители, директори, университетски преподаватели, експерти от регионалните инспекторати и студенти.</p>
<p>
	На въпрос &quot;В какво процентно съотношение според вас би трябвало да бъдат следните типове знания и умения?&quot;, студентите по педагогика поставят на първо място педагогическите знания - 31%, следвани от методическите - 26%, и психологическите - 23%. Едва на четвърто място са поставени специално-предметните знания - 20%. Снижаването на техния дял, особено за учителите от 5-и до 12-и клас, създава предпоставки за драстично снижаване на качеството на образованието като цяло, защото преподавателят няма как да е добър, ако не владее материята, която следва да преподава, заключават експертите от СУ.</p>
<p>
	<strong>Всеки втори абонат в София трябва да доплаща за парно</strong></p>
<p>
	В. Сега</p>
<p>
	Около 45% от потребителите, които използват парно отопление, ще получат по-ниски сметки за топло, докато на други 47 на сто от клиентите в София ще се наложи да доплащат. Това показват данните за изравнителните сметки за парното на един от топлинните счетоводители - &quot;Нелбо&quot;. Потребителите ще получат новите си фактури в периода 2-5 юли. Около 14% от тези, които трябва да доплащат, дължат суми между 10 и 50 лева, 9% - между 51 и 100 лв., а пет процента от клиентите ще трябва да доплатят между 101 и 150 лева, показват разчетите на дружеството.</p>
<p>
	&quot;Тенденцията в изминалия сезон е нарастване на интереса към месечен отчет сред жителите на София&quot;, коментира вчера шефката на дружеството Боряна Колева.</p>
<p>
	<strong>Наградите &quot;Капитал 100&quot;</strong></p>
<p>
	В. Капитал Daily</p>
<p>
	Във вторник &quot;Капитал&quot; представи годишната си класация на най-големите компании в България според размера на приходите им. Тази година новините са добри &ndash; след две последователни години на спад приходите на 100-те местни корпоративни гиганта отново се увеличават и достигат 60 млрд. лв. Нарастването им за 2015 г. е с 3.3%, или малко повече от отбелязания от икономиката растеж с 3%. Общо най-големите 300 дружества в страната са отчели обороти от 85 млрд. лв., което е съпоставимо с размера на БВП за годината &ndash; 86.4 млрд. лв. През изминалите 12 месеца две трети от стоте най-големи работодатели са наемали хора, като са разкрили нетно общо близо 7 хил. нови работни места.</p>
<p>
	Новият лидер в подреждането в сектор &quot;Машини и оборудване&quot; е германският производител на хладилници &quot;Либхер Хаусгерете Марица&quot;. Управителят Христо Георгиев обяви, че тази година дружеството ще произведе над 900 хил. хладилници и фризери с марката Liebherr, а догодина се очаква да мине и границата от 1 млн. уреда.</p>
<p>
	<strong>Експерти: Заложете на селски и културен туризъм</strong></p>
<p>
	В. Стандарт</p>
<p>
	Бъдещето на България е в специализирания туризъм най-вече заради природните ресурси. Това заяви доц. д-р Красимир Александров, ръководител на катедра &quot;Туризъм&quot; в Аграрния университет в Пловдив. Той посочва, че България е сред малкото страни в Европа, които са успели да запазят голяма част от природата си в автентичен вид. &quot;Природните ресурси са даденост, но ние трябва да предизвикаме интереса на туристите към тях и това да носи приходи. Трябва да обединим интересите си, по-големите в бранша да помагат на по-малките и да създадем интересен продукт, защото туристите приемат като един продукт дестинация България&quot;, каза експертът.</p>
<p>
	&quot;Концентрацията на хотели на определени места успя да съхрани други територии, които имат висок потенциал. Туристът иска да получи нещо уникално и като си тръгне, да усеща приятни емоции. Културният и селският туризъм са водещи в алтернативните типове туризъм, но бизнесът не може да осигури нужната инфраструктура. Това важи и за балнео и СПА туризма&quot;, каза Александров.</p>
<p>
	<strong>Университет Трета възраст отваря наесен</strong></p>
<p>
	В. Стандарт</p>
<p>
	Национален български университет &quot;Трета възраст&quot; ще заработи наесен. С това име се учредява неправителствена организация, която ще организира безплатни обучения и занимания за хората на възраст над 55 години. &quot;Целта е да осмисляме живота на хората от третата възраст, да се избегне тяхната социална изолация, както и да се използват техните знания и умения&quot;, обясни председателят на сдружението доц. Ганчо Попов. Наесен преподавателите на университета, които са известни професори от различни сфери, ще започнат посещения по градовете, на които ще изнасят тематични лекции и ще популяризират инициативата.</p>
<p>
	<strong>Забраниха ВЕЦ &quot;Пчелина&quot; да ползва водата от язовира</strong></p>
<p>
	В. Новинар</p>
<p>
	Министерството на околната среда и водите (МОСВ) забрани на водноелектрическата централа (ВЕЦ) &bdquo;Пчелина&rdquo; да използва вода от едноименния язовир.&nbsp;Мястото бе посетено от експерти на ековедомството, басейнова дирекция и &bdquo;Напоителни системи&ldquo;, които са установили, че има намаляване на нивото на водоема. Това станало вследствие на пускането в експлоатация на електрическата централа.</p>
<p>
	Проверката е извършена след постъпил сигнал на &bdquo;зеления телефон&ldquo; в МОСВ. В него жители и собственици на имоти и туристи в района посочвали, че нивото на водата спада застрашително.</p>
<p>
	<strong>Спряха опит за нелегален внос на 20 тона пилешко</strong></p>
<p>
	В. Новинар</p>
<p>
	Данъчните спряха опит за нелегален внос на 20 тона замразени пилета, съобщиха от Националната агенция по приходите (НАП).&nbsp;Фиктивната пратка с пилешко месо е спипана от инспектори от НАП в Пловдив. Стоката е влязла у нас от съседна Румъния през граничния пункт на Дунав мост. Още там е била запечатана от проверяващите заради съмнения в документите, с които трябва да е придружено месото.</p>
<p>
	Последвала бърза проверка от страна на данъчните, при която се оказва, че на обявения адрес за доставка в Пловдив няма получател. Посоченият в документите търговец е заявил пред контролните органи, че не е поръчвал подобна стока.<br />
	Пилешкото е годно за консумиране и отговаря на стандартите за качество, съобщиха от своя страна от Агенцията по безопасност на храните.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
