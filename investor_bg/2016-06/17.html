

	<div class="art">
		<div id="article_text" class="s4" itemprop="articleBody">
			
			
			<p>
	<strong>Единадесет кандидата искат да строят метродепото в &quot;Земляне&quot;</strong><br />
	<em>в. Капитал Daily</em></p>
<p>
	Общо единадесет са кандидатите, които участват в търга за проектиране и строителство на метродепо &quot;Земляне&quot; в кв.&quot;Красно село&quot;, което ще обслужва третия лъч на подземната железница. Стойността на поръчката е 58 млн. лева без ДДС, осигурени по оперативна програма &quot;Транспорт и транспортна инфраструктура&quot; 2014 - 2020. Шест от подалите оферти са обединения, пет са самостоятелни компании, като само две от тях няма да ползват изпълнител, съобщи специализираният сайт infrastructure.bg.</p>
<p>
	<strong>&quot;Кристална вода&quot; и &quot;Водстрой 98&quot; ще рекултивират старото сметище в Кърджали</strong><br />
	<em>в. Капитал Daily</em></p>
<p>
	Обединение &quot;Арма инженеринг&quot; е сключило договор с община Кърджали за рекултивация на старото сметище в града, става ясно от регистъра на обществените поръчки. Стойността му е 1.118 млн. лв., или 12 хил. лв. под прогнозната цена на общината. В обединението влизат &quot;Водстрой 98&quot;, която се свързваше с депутата Делян Пеевски, но собствеността й в момента преминава към групата на &quot;Хидрострой&quot; на варненския бизнесмен и бивш пътен шеф Велико Желев, като и &quot;Кристална вода&quot;.</p>
<p>
	<strong>Омбудсманът иска ревизия на топлофикациите заради такса &quot;юрисконсулт&quot;</strong><br />
	<em>в. Сега</em></p>
<p>
	Националният омбудсман Мая Манолова поиска финансова ревизия на топлофикациите заради милионите левове възнаграждения, получени при дела срещу длъжници. &quot;Ще изпратя искане до енергийния министър Теменужка Петкова да разпореди финансова ревизия в &quot;Топлофикация-София&quot;, обяви Манолова по БНР. И добави, че ще настоява да получи отговор на въпросите какво се случва с юрисконсултски възнаграждения, колко пъти дружеството ги събира, как ги осчетоводява и за какво ги харчи.</p>
<p>
	Манолова повдигна проблема още в началото на мандата си преди няколко месеца. Още тогава тя директно обвини топлофикационните дружества, че се обогатяват с милиони по хилядите дела, които водят срещу длъжниците. Според обществения защитник такса &quot;юрисконсулт&quot; води до трупане на печалба за непредоставена услуга на гърба на обикновените граждани. За едно обикновено заявление до съда се начисляват до 300 лв. и така дълговете набъбват допълнително.</p>
<p>
	<strong>Половината ни учители излизат в пенсия до 3 г.</strong><br />
	<em>в. Сега</em></p>
<p>
	Близо 55% от учителите ни ще излязат в пенсия в следващите три години. Ако заплатите не се повишат драстично, отливът от професията ще продължи и системата ще изпадне в сериозна криза. За това алармираха от синдикат &quot;Образование&quot; към КТ &quot;Подкрепа&quot; вчера в позиция относно новия колективен трудов договор в средното образование. Той трябва да се подпише тази седмица между профсъюзи, работодатели и МОН, но засега от просветното министерство отказват да разкрият детайлите по него.</p>
<p>
	На този фон в неделя просветният министър Меглена Кунева се кани да &quot;повдигне духа&quot; на учителите на грандиозно мероприятие в &quot;Арена Армеец&quot;. За него все повече е ясно, че ще бъде предимно шоу въпреки заявките, че трябва да представи фундаменталните промени, задействани с новия училищен закон.</p>
<p>
	<strong>Такса от 3 лв. за преминаване през паркинг на Златни пясъци</strong><br />
	<em>в. Новинар</em></p>
<p>
	Паркингите в курорта Златни пясъци се оказаха платени дори за преминаващите транзит през тях. Сигнал за такъв случай подаде шофьор, който влязъл на паркинг само за да направи маневра за броени секунди, а на изхода му връчили касов бон и дължима сума, съобщи Petel.bg.</p>
<p>
	&bdquo;На 15 юни около 20 часа посетих паркинга на хотел на к.к. Златни пясъци. Още с влизането си на територията на паркинга поисках веднага да го напусна, но служителите ми обясниха, че трябва да заплатя такса от 3 лева, независимо че не съм използвал техните услуги. Престоят ми на паркинга заедно с обясненията им са само 47 секунди, което е ясно видимо в касовия бон, който прилагам&quot;, обясни потърпевшият. Той подчерта, че автомобилът му не е бил паркиран.</p>
<p>
	<strong>Три фирми за масло отнесоха 430 000 лв. глоба</strong><br />
	<em>в. Новинар</em></p>
<p>
	Производители на краве масло отнесоха глоба от общо 430 000 лв., защото не са обозначили на опаковките на продуктите си, че в тях има немлечни мазнини и вода, съобщиха от комисията за защита на конкуренцията.&nbsp; Нарушенията са от страна на &bdquo;Милтекс КК&quot; ЕООД, &bdquo;Хранинвест&quot; ЕООД и &bdquo;Профи милк&quot; ЕООД. Наложени са им имуществени санкции в размер на 2 процента от нетните приходи от продажби за предходната финансова година. Така всяка от компаниите ще трябва да плати съответно 127 240 лв., 189 700 лв. и 113 400 лв.</p>
<p>
	В проучването по безспорен начин се е установило, че всяко от трите дружества предлага на пазара продукт &bdquo;краве масло&quot;, в съдържанието на което има немлечни мазнини, като това не е отбелязано върху опаковката на продукта.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
