

	<div class="art">
		<div id="article_text" class="s4" itemprop="articleBody">
			
			
			<p>
	<strong>Строителният залез на Пеевски</strong></p>
<p>
	<em>в. Капитал Daily</em></p>
<p>
	Сливанията и придобиванията в строителния сектор не се срещат често. Затова новината, че &quot;Хидрострой&quot; - една от мащабните ВиК и пътни компании в България, купува друг строителен гигант - &quot;Водстрой 98&quot;, логично предизвика интерес и на практика може да се нарече най-голямата сделка за бранша. Ако това беше чисто корпоративно сливане, то щеше да е сравнително лесно - измервате обема на печалбите, приходите и поръчките на двете компании и преценявате какъв ще е резултатът от него.</p>
<p>
	Но в този сектор, с компания като &quot;Водстрой 98&quot;, корпоративното винаги е на заден план, зад политическото. Защото човекът, който винаги е седял в сянката й, без да е директно свързан - Делян Пеевски, я превърна не просто във фирма, а в разпределителна кутия - за обществени поръчки, политическо влияние и много, много пари.</p>
<p>
	Ето защо продажбата на &quot;Водстрой 98&quot; в комбинация със смени по върховете на друг лидер в сектора - &quot;ПСТ груп&quot;, са интересни повече политически, отколкото корпоративно. Теорията е, че те са индикация за слизането от сцената на държавните поръчки в строителството на &quot;успелия млад мъж&quot;, който в един момент дирижираше почти целия сектор.</p>
<p>
	<strong>Дивидентна смелост</strong></p>
<p>
	<em>в. Капитал Daily</em></p>
<p>
	В годината на голямата течаща проверка на качеството на активите в банковата система логичното очакване е всяка банка да иска да трупа максимално буфери, в случай че резултатите покажат изненади. Затова и генерираната миналата година печалба от 900 млн. лв. изглеждаше като добра опция за капитализиране, което допълнително да подсили показателите на сектора.</p>
<p>
	Над половината от тази сума обаче ще напусне системата под формата на дивиденти. Засега още много от банките не са провели общите си събрания, но дори и само гласуваните от двете най-големи на пазара - Уникредит Булбанк и ДСК, вече правят внушителните 466 млн. лв. Решението може да се разглежда и като демонстрация на увереност в собствените сили, защото и двете банки всъщност увеличават разпределяните към собствениците си средства, а сумата доближава гласуваните миналата година 479 млн. лв., които обаче бяха дадени от шест банки.</p>
<p>
	<strong>Всеки трети седмокласник има двойка по математика</strong></p>
<p>
	<em>в. Сега</em></p>
<p>
	Близо 34% двойки по математика на задължителния модул и почти 18% слаби оценки по български език и литература. Това е стряскащата равносметка от тазгодишното национално външно оценяване след седми клас. То показва безпрецедентен срив в знанията на младежите за последните 7 г. Слабото представяне е факт въпреки понижението на скалата за оценяване с 2 т. в сравнение с 2015 г. Никой от просветното министерство не се ангажира да назове причините.</p>
<p>
	Едно от малкото положителни неща в тазгодишното национално външно оценяване е, че около 5% повече младежи са се явили и на втория модул за разлика от м.г., когато решилите да се пробват на него намаляваха.</p>
<p>
	<strong>Страсбург подлага България на критично изпитание</strong></p>
<p>
	<em>в. Сега</em></p>
<p>
	Парламентарната асамблея на Съвета на Европа (ПАСЕ) праща в средата на идната седмица двама наблюдатели, от чиито изводи ще зависи дали да поднови наблюдението си над България заради дефекти в нейната демокрация. Досега никоя европейска държава не е стигала до такова публично унижение. България се избави от мониторинга в Съвета на Европа в началото на 2000 г., но поради многото забележки към нея влезе в постмониторигова процедура. Оттогава е в &quot;диалог&quot; с ПАСЕ, който може или да бъде прекратен, или да прерасне в ново пълномащабно наблюдение. В момента освен България в постмониторингов диалог са още три държави - Македония, Турция и Черна тора.</p>
<p>
	<strong>Корнелия кани Първанов и Волен за общ фронт срещу ГЕРБ</strong></p>
<p>
	<em>в. Стандарт</em></p>
<p>
	БСП прави общ фронт срещу ГЕРБ. Соцлидерът Корнелия Нинова изпълни обещанието си и покани шефовете на другите парламентарно представени партии, които не участват в управлението, за да обсъди с тях възможността за съвместни опозиционни действия.</p>
<p>
	&quot;Офертата&quot; включва и подкрепа за отделни законодателни и политически инициативи. Писмата са изпратени до АБВ, ДПС, &quot;Атака&quot; и независимите Велизар Енчев и Георги Кадиев. Макар и да не членуват в парламентарни групи, Енчев и Кадиев са лидери на партии -&quot;Българска пролет&quot; и &quot;Нормална държава&quot;.</p>
<p>
	<strong>С половин милион укрепват сеизмично &quot;Св. София&quot;</strong></p>
<p>
	<em>в. Новинар</em></p>
<p>
	Един от големите символи на столицата &ndash; храмът &bdquo;Света София&rdquo;, ще бъде укрепен сеизмично до есента така, че да издържа на най-високата степен на земетресения, каквито е имало в района на столицата &ndash; до 7 по Рихтер. Това съобщи зам.-кметът по културата д-р Тодор Чобанов. Светинята на столицата, която е една от най-старите сгради у нас, е строена преди 15 века от византийския император Юстиниян Велики.</p>
<p>
	Изпълнението на проекта ще започне в следващите дни. Тогава от външната страна на северната и южната фасада на храма, но под земята, ще бъдат инсталирани специални съоръжения &ndash; тип &bdquo;шайби&rdquo;, чиято задача ще е при евентуален трус да обират сеизмичните вълни и да не им позволяват да достигат опасно до сградата.</p>

			<div style="display: block; clear: both; padding-top: 10px;"><i>По статията работи: <a href="znvygb:fivyra.xbyri@vairfgbe.ot" id="worker_creator_email">Свилен Колев</a></i></div>		</div>
	</div>

	<!-- Mobile payment branding -->
	
	
