

	<div class="art">
		<div id="article_text" class="s4" itemprop="articleBody">
			
			
			<p>
	<strong>Турция, Полша и Румъния искат още ПРО срещу &quot;агресивна Русия&quot;</strong></p>
<p>
	В. Сега</p>
<p>
	Външните министри на Турция, Полша и Румъния подкрепят идеята за разширяване на системите за противоракетния щит (ПРО) на трите страни, заяви външният министър на Турция Мевлют Чавушоглу на пресконференцията след политически и военни консултации между представители на трите страни във Варшава, предаде РИА &quot;Новости&quot;. &quot;НАТО има балистични ракети (зенитно-ракетни комплекси &quot;Пейтриът&quot; - бел. ред.) и в Турция.</p>
<p>
	Те са разположени в трите страни за целите на отбраната. Ние се обединихме около мнението, че противоракетните системи трябва да бъдат разширени така, че да обезпечават защитата и на трите страни и тяхното население&quot;, заяви Чавушоглу, цитиран от Анадолската агенция. Според него сериозна опасност за сигурността и стабилността в региона представлява &quot;агресивната позиция на Русия&quot;.<br />
	<br />
	Чавушоглу отбеляза, че има голямо значение фактът, че руският президент се е обявил &quot;против съюзниците от НАТО в страна, която се явява член на Северноатлантическия алианс&quot;. По време на визитата си в Гърция през май Владимир Путин заяви, че разполагането на американското ПРО в Румъния се отразява негативно на световната сигурност. Руският президент добави, че навремето САЩ в едностранен ред са напуснали Договора за противоракетна отбрана и всъщност са започнали да подкопават фундаменталните основи на международната сигурност.</p>
<p>
	<strong>Превозвачи ще блокират пловдивската митница заради нагла такса</strong></p>
<p>
	В. Сега</p>
<p>
	Съюзът на международните превозвачи ще се опита за пореден път да свали с протести нагла такса, събирана от частник на входа на митница &quot;Пловдив&quot;. За да влязат в митницата, всички водачи са принудени да преминават през частен имот и да броят по 31 лв. такса на денонощие. Проблемът е от години и още през 2012 г. попадна като критика в официален доклад на ЕК, но събирането на таксата продължава. Протестът е насрочен за 20 юни.<br />
	<br />
	Имотът, през който преминават всички камиони на път за митницата, е собственост на фирма &quot;Розаимпекс&quot;. Тя се сдобива с него през 2010 г. при приватизацията на бившето общинско дружество &quot;Митнически терминал ЕООД&quot;. Самата общинска фирма също е събирала такси от преминаващите камиони, а след приватизацията и имотът, и &quot;бизнесът&quot; с входа минават в ръцете на частното дружество, управлявано от Димитър Георгиев, почетен консул на Украйна в Пловдив. За сагата с имота разказа в детайли преди година и предаването &quot;Открито&quot; на БНТ.<br />
	<br />
	Година по-късно продължава да няма резултат и камионите плащат ежедневно по 31 лв., за да минат късото разстояние през частния имот до митницата. Вчера от агенция &quot;Митници&quot; коментираха, че още през май са внесли проект в община Пловдив за определяне на нов вход и изход към митницата и алтернативен път, който не минава през частен имот. Чака се разрешение от общината.</p>
<p>
	<strong>Оланд: Стачките няма да попречат на Евро 2016</strong></p>
<p>
	В. Стандарт</p>
<p>
	Френският президент Франсоа Оланд&nbsp; увери днес, че държавата ще вземе всички мерки в отговор на стачките, които разтърсват страната, преди откриването на Евро 2016. Оланд призова профсъюзите да проявят отговорност. Техните лидери засега нямат намерение да спрат протестите, уточнява БНТ.<br />
	<br />
	Френските власти обещаха да осигурят придвижването на зрителите за откриването на футболното първенство, както и събирането на боклуците. Тази вечер се очакват 80 000 зрители за началния мач Франция - Румъния на Стад дьо Франс. Стачката в железниците продължава, но оттам също обещаха да осигурят допълнителни влакове между предградията и Париж.</p>
<p>
	Кметът на Париж Ан Идалго обеща, че боклукът във френската столица ще бъде прибран, въпреки стачката на служителите по чистотата. Френският президент Франсоа Оланд отправи остро предупреждение към вкички, които могат да попречат на нормалното протичане на първенството.</p>
<p>
	<strong>НАП провери 74 богаташи за парите им в чужбина</strong></p>
<p>
	В. Стандарт</p>
<p>
	Данъчните са направили проверки на 74 българи, които имат банкови сметки в чужбина. Като в резултат на 10 от тях са възложени ревизии. Това става ясно от писмен отговор на министъра на финансите Владислав Горанов на въпрос на депутата от ГЕРБ Методи Андреев. В резултат на ревизиите са установени задължения по данъка върху доходите на гражданите в размер на 116,2 хил. лв., от които вече са внесени в хазната 104,3 хил. лв. Освен това заради невнесените в срок данъци върху доходите на гражданите са установени задължения за лихви в размер на 76,3 хил. лв. От тях ефективно са платени лихви в размер на 65,9 хил. лв. Съставени са и 8 акта за административни нарушения.</p>
<p>
	<strong>281 лв. ще струва синьото гориво</strong></p>
<p>
	В. Стандарт</p>
<p>
	&quot;Булгаргаз&quot; предложи на КЕВР да утвърди цена на природния газ за третото тримесечие на 2016 г. в размер на 281,08 лв. за 1000 куб. метра. Това съобщи на официалния си сайт общественият доставчик. Цената е без акциз и ДДС, уточняват от компанията. Намалението спрямо прилаганата през периода 1 април - 30 юни цена на синьото гориво е 31,13 лв. за 1000 куб. метра, или 9,97 на сто, посочват още от &quot;Булгаргаз&quot;.<br />
	<br />
	Очаква се това да е последното поевтиняване на природния газ за годината. От 1 октомври синьото гориво отново ще започне да поскъпва, тъй като във формулата за определянето на цената му влизат пазарните цени на петрола и алтернативните течни горива, които вече няколко месеца бавно, но трайно растат.</p>
<p>
	<strong>БТК: На дни от продажбата</strong></p>
<p>
	В. Капитал</p>
<p>
	Големите корпоративни сделки често отнемат много време, за да могат страните да стигнат до взаимноизгодни условия. Има обаче и такива, които се проточват не заради преговори, а за изчистване на детайли и юридически пречки.<br />
	<br />
	Случаят с Българска телекомуникационна компания (БТК) е точно такъв - сложна акционерна структура, фалирала банка и претенции за контрола отлагаха над половин година поредната й договорена продажба, задействана от кредитора VTB Capital, част от руската Внешторгбанк (ВТБ). Тя малко или повече стои от двете страни, като по план след продажбата ще остане като миноритарен акционер и кредитор на основния купувач - дружество, контролирано от Спас Русев, което спечели наддаването с оферта от 330 млн. евро.<br />
	<br />
	Сега обаче времето за финализиране е дошло. Според два източника, близки до сделката, целта е тя да бъде затворена през следващата седмица. За това свидетелстват действията на ВТБ, която поиска и получи одобрение от облигационерите на телекома за смяна на собственика.</p>
<p>
	<strong>Орязват формалностите при документите за пътуване</strong></p>
<p>
	В. Новинар</p>
<p>
	Свободното пътуване в Европейския съюз (ЕС) ще бъде улеснено. За целта се премахват някои от формалностите при подаването на някои официални документи. Това съобщи евродепутатът от ЕНП Емил Радев.<br />
	<br />
	С нов регламент, приет в четвъртък, Европейският парламент (ЕП) разреши от документацията да отпадне задължението за легализиране и апостил. Няма задължение за държавите членки да издават документи, които не са предвидени и не съществуват в националното им право. Регламентът не се отнася за признаването на съдържанието на тези документи, а само за премахването на формалности. Емил Радев е категоричен, че този регламент ще улесни свободното движение чрез опростяване на приемането на някои публични документи.<br />
	<br />
	Регламентът се прилага за официални документи, чиято основна цел е да установят един от следните факти: раждане, удостоверяване, че лицето е живо, смърт, име, брак, развод, законна раздяла или унищожаване на брака, регистрирано партньорство, прекратяване на регистрирано партньорство, законна раздяла. Той ще важи и при осиновяване, местоживеене и/или местопребиваване, или гражданство.</p>

			<div style="display: block; clear: both; padding-top: 10px;"><i>По статията работи: <a href="znvygb:ivpgbevn.gbfuxbin@vairfgbe.ot" id="worker_creator_email">Виктория Тошкова</a></i></div>		</div>
	</div>

	<!-- Mobile payment branding -->
	
	
