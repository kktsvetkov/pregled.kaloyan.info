

	<div class="art">
		<div id="article_text" class="s4" itemprop="articleBody">
			
			
			<p>
	<strong>Панагюрище има работеща болница за 92 млн. лв.</strong></p>
<p>
	В. Сapital daily</p>
<p>
	Най-голямата еднократна инвестиция в болница за последното десетилетие е факт. На 11 юни заработи многопрофилната болница &quot;Уни хоспитал&quot; в Панагюрище. Тя е специализирана в лечение на онкологични заболявания и досега в нея са вложени 92 млн. лв.</p>
<p>
	Рекордьор дотук в България е &quot;Токуда&quot;, в която към откриването й през 2006 г. бяха инвестирани 120 млн. евро, но с дооборудването вложението достигна 220 млн. евро. За разлика от софийската болница тази в Панагюрище не е единствено частна инициатива, а има и малко общинско участие - сградата на старата болница, земята и малка част от нужното финансиране. Иначе основният инвеститор е медодобивното дружество &quot;Асарел - Медет&quot;, което е смесена българо-австрийска собственост. Третото по размер медицинско вложение - 35 млн. евро, беше направено в края на миналата година - в онкоболницата на &quot;Сити клиник&quot;. Другата новост при &quot;Уни хоспитал&quot; е, че проектът е първи голям извън столицата. И се цели както в региона на Средногорието, така и в медицинския туризъм.</p>
<p>
	<strong>Общините искат отлагане за новия метод при определяне на такса смет</strong></p>
<p>
	В. Сapital daily</p>
<p>
	Общините искат между 5 и 10 години преходен период за въвеждането на новия метод за определяне на такса смет. Това стана ясно по време на XIX национална среща на финансистите от общините, провела се в Пампорово. В края на април Министерството на финансите публикува за обществено обсъждане проект на изменение на Закона за местните данъци и такси, чиято цел е да промени сегашната методология, така че да се плаща за реално количество отпадък. В момента се използва данъчната оценка на имота, което натоварва фирмите за сметка на домакинствата. Отлагането според участниците в тридневния форум ще направи поскъпването за гражданите по-поносимо.</p>
<p>
	<strong>Събирачи на дългове и миньори са сред най-търсените кадри у нас</strong></p>
<p>
	В. Сега</p>
<p>
	Най-търсените кадри в България в момента не са програмисти и инженери, а събирачи на дългове, строители, миньори, оператори в кол центрове, банкови и други служители. Това изненадващо разкритие прави нов доклад на Европейската комисия, който анализира недостига и уменията на работната сила в страните от ЕС. ЕК обръща специално внимание на браншовете, където работните места и търсенето на подходящи хора за тях се увеличават най-бързо. Именно изброените професии се оказват &quot;най-бързо растящи&quot; в България.&nbsp;</p>
<p>
	<strong>Глоба до 30 000 лв. заплашва небрежни собственици на ценни сгради</strong></p>
<p>
	В. Сега</p>
<p>
	Нови, по-тежки глоби за неизпълнение на задълженията на частни лица и на чиновници за опазване на паметници на културата замислят депутатите. Това е част от подготвяна мащабна ревизия на спорните промени в Закона за културното наследство, които бяха приети на първо четене в началото на февруари. Поправките, подкрепени от ГЕРБ, Патриотичния фронт, Реформаторския блок и &quot;Атака&quot;, предизвикаха скандал заради идеята общински чиновници да се произнасят за изменения в паметниците (от реставрация до преустройство) вместо сегашната компетентна институция - Националния институт за недвижимо културно наследство (НИНКН).</p>
<p>
	В доклада за второ четене се запазва най-противоречивата разпоредба в законопроекта - създаването на общински звена, които да се произнасят по искания за промени в паметници, когато става дума за инвестиционни проекти и за намеса в защитени места.</p>
<p>
	<strong>Хазната си търси от общините 50 млн. лв. санкции по оперативните програми</strong></p>
<p>
	В. Сега</p>
<p>
	Близо 50 млн. лв. несъбрани вземания е натрупала хазната заради неплатени от общините финансови корекции по европейските фондове за миналия програмен период. Част от тези суми се оспорват по съдебен ред, други са предадени на НАП за принудително събиране. На този фон расте политическият натиск санкциите на общините да бъдат платени от държавния бюджет за сметка на парите на всички данъкоплатци. За прилагане на такова решение вече открито се обявява ДПС.&nbsp;</p>
<p>
	Според предоставена на &quot;Сега&quot; справка от екипа на вицепремиера Томислав Дончев по 7-те оперативни програми и програмата за развитие на рибарството несъбраните към момента вземания след наложени финансови корекции са 29.8 млн. лв. В съда се оспорват санкции, на обща стойност 9.1 млн. лв., над 20 млн. лв. са предадени на НАП за принудително събиране. Подобна е картината и при програмата за развитие на селските райони. Несъбраните вземания от общини заради наложени финансови корекции по нея към момента възлизат на 19.4 млн. лв. Няма предоставени данни при кои общини проблемът е най-сериозен.&nbsp;</p>
<p>
	<strong>Правим винени турове с Гърция</strong></p>
<p>
	В. Стандарт</p>
<p>
	Винени турове между България и Гърция скоро ще привличат туристи, които са почитатели на гроздовия еликсир. &quot;Планираме да организираме такива заедно с гръцки винарни в Драма и Кавала&quot;, обясни Иван Биларев, собственик на новооткрития хотел &quot;Ува Нестум&quot; в Гоце Делчев.</p>
<p>
	Над 50% от нощувките, реализирани през 2015 г. са именно в луксозни 4- и 5-звездни хотели. Търсенето към такива обекти нараства, като сред основните критерии, които имат значение за туристите, е и добрата храна, заяви зам.-министърът на туризма Александър Манолев при откриването на хотела.</p>
<p>
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Маринова</a></i></div>		</div>
	</div>

	<!-- Mobile payment branding -->
	
	
