

	<div class="art">
		<div id="article_text" class="s4" itemprop="articleBody">
			
			
			<p>
	<strong>Как платихме над 2 млрд. лв. за АЕЦ &quot;Белене&quot;</strong><br />
	<em>в. Капитал</em></p>
<p>
	И така, сметката за проекта АЕЦ &quot;Белене&quot; дотук е поне 1.18 млрд. евро. Това показват простите изчисления, след като тази седмица стана ясно решението на арбитража в Женева между Националната електрическа компания (НЕК) и руската &quot;Росатом&quot;. Българската компания е задължена да плати между 550 и 620 млн. евро. Те трябва да се добавят към вече платените на &quot;Росатом&quot; 264 млн. евро до 31 март 2012 г., 122 млн. евро, които отидоха за разрушаването на старите конструкции на площадката на АЕЦ &quot;Белене&quot; през 2008 г., и около 250 млн. евро на консултантите от WorleyParsons и &quot;Риск инженеринг&quot; за периода от 2006 до 2013 г. Тук не влизат разходите за правна защита, загубите на НЕК от взетия заем за строежа на централата, подготовката на търга през 2004-2005 г., предпроектните проучвания през 2002 - 2005 г., както и похарчените преди това пари.</p>
<p>
	Както се казва, ако вече не ви е заболяла главата, честито. Как се стигна дотук и кой беше виновен за този огромна загуба?</p>
<p>
	<strong>Един призрак броди из банките</strong><br />
	<em>в. Капитал</em></p>
<p>
	Ако има опасност Великобритания да напусне Европейския съюз, логично е основните притеснения на инвеститорите да са как това ще се отрази на лондонското Сити. И макар всички да са единодушни, че то ще изгуби от ореола си на глобален център и много европейски институции ще мигрират част от европейските си операции на континента, инвеститорите явно имат и по-големи страхове.</p>
<p>
	Поне това показват борсовите котировки. Докато наистина акциите на британските банки падат последните дни, те далеч не изглеждат най-зле представящите се и ако се съди единствено по този показател, най-съществените трусове трябва да предстоят в Германия и Италия. Книжата на Deutsche Bank достигнаха до най-ниските си нива от 80-те години насам, а при Unicredit спадът от началото на годината е 57%.</p>
<p>
	<strong>Първата голяма поръчка след катарзиса</strong><br />
	<em>в. Капитал</em></p>
<p>
	Състоянието на пътищата в България говори красноречиво за две неща - че държавата няма достатъчно пари да ги поддържа и че малкото, които дава за целта, не се разпределя особено ефективно. Тази година за пръв път от години беше увеличена цената на винетката за всички видове автомобили, но това не е най-адекватната и най-вече - най-справедливата дългосрочна стратегия за генериране на приходи, които да инвестираме в пътната мрежа. Моделът, възприет в цяла Европа, приложим и подходящ за България, е тол-система: таксуване на база реално изминати километри, но така че най-тежките и най-неекологичните камиони да плащат най-много. Плановете на ЕС са да стандартизира този модел за всички страни членки.</p>
<p>
	Затова е похвално, че 6-7 години след като у нас сериозно се заговори за тол-система, държавата предприе конкретни действия за случването й. В момента тече търг за избор на изпълнител с цена 200 млн. лв. без ДДС. Tова е сериозна сума и е редно да получим гаранции, че ще бъде изхарчена добре. Както и че в замяна ще получим функционираща система, която би могла да генерира суми от порядъка на 800 млн. до 1.5 млрд. лв.</p>
<p>
	<strong>Мая Манолова сезира КС за ранното пенсиониране</strong><br />
	<em>в. Сега</em></p>
<p>
	Омбудсманът Мая Манолова ще сезира Конституционния съд заради ранното пенсиониране за работещите от масовата трета категория. Това съобщи Манолова пред депутатите от социалната комисия при представяне на отчета за дейността на институцията за м.г. От началото на тази година всеки, който има необходимия стаж за пенсия, но не е навършил годините, може да излезе до 12 месеца по-рано в пенсия. Заради липсващите месеци до възрастта обаче този човек ще получава намалена пенсия пожизнено. Намалението е с 0.4% за всеки недостигащ месец.</p>
<p>
	Именно пожизненото намаление на пенсията според Манолова е несправедливо и след допитване до експерти тя е подготвила жалба до Конституционния съд. Гъвкавото пенсиониране бе въведено с пенсионната реформа на втория кабинет на ГЕРБ. При дебатите БСП предложиха тази възможност да съществува 24 месеца преди навършване на годините и стажа за пенсия, но в тяхното предложение не се посочваше нищо за размер на пенсията.</p>
<p>
	<strong>МВР превръща Слънчев бряг в строго охраняема зона</strong><br />
	<em>в. Сега</em></p>
<p>
	Курортът Слънчев бряг е на път да се превърне в строго охраняема зона в разгара на туристическия сезон. Пропускателният режим ще бъде максимално затегнат и ще бъде поет от МВР. На проверка ще подлежи всеки влязъл в курорта, стига да се стори подозрителен. Ще се контролира и какви стоки отиват към хотелите и заведенията. МВР ще изисква списъци на всички чуждестранни туристи, които участват в т.нар. &quot;бар кроулове&quot; - обиколки из баровете. Много често в тях се включват непълнолетни, което е нарушение, обясниха от МВР. Планирани са още акции по цялото Черноморие, научи &quot;Сега&quot;. В тях ще участват МВР, ДАНС и митниците.</p>
<p>
	Главният секретар на МВР Георги Костов обяви, че е постигнато съгласие с дружеството &quot;Слънчев бряг&quot; АД полицейски сили да застанат на пропускателните пунктове към хотелите. Очаква се другата седмица да бъде подписано и официално споразумение с дружеството. &quot;Повишаването на сигурността и осигуряването на полицейско присъствие на всяко едно КПП, за да има пълен контрол на движението на хора и стоки в комплекса, не означава, че ще го затворим, защото той ще спре да е курортен комплекс&quot;, заяви Костов пред &quot;Сега&quot;.</p>
<p>
	<strong>Кристалина Георгиева с план за бежанците</strong><br />
	<em>в. Стандарт</em></p>
<p>
	Европейският съюз ще успее да се договори с източноевропейските си членки да споделят бремето от бежанската криза. Това убеждение изрази българският еврокомисар Кристалина Георгиева в интервю за германския вестник &quot;Ханделсблат&quot;. Тя вярва, че въпреки конфликтите ЕС най-накрая ще успее да се споразумее как да бъде разпределено мигрантското бреме сред 28-те членки.</p>
<p>
	Според Георгиева един от плановете може да предвижда източноевропейски членки да допринесат с някакви видове услуги като патрулиране по външните граници на ЕС, вместо да приемат бежанци. Еврокомисарят предупреди, че в момента страните от Източна Европа оставят у западните държави усещането, че се интересуват единствено от финансовите облаги от членството си, а не от задълженията като например наставянето на бежанци.</p>
<p>
	<strong>Летим директно от София до Будапеща</strong><br />
	<em>в. Стандарт</em></p>
<p>
	От понеделник, 20 юни, вече можем да летим директно от София до Будапеща, съобщиха от &quot;България ер&quot;. Това е най-новата дестинация на националния ни превозвач, с която той отговаря на засиленото търсене на билети до столицата на Унгария. Досега до Будапеща и обратно се летеше основно през Виена.</p>
<p>
	Полетите ще са четири пъти седмично - в понеделник, сряда, четвъртък и неделя. В цената за двупосочен билет от 155 евро са включени летищни такси, ръчен багаж до 10 кг, чекиран до 23 кг, а също и кетъринг.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
