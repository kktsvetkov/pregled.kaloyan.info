

	<div class="art">
		<div id="article_text" class="s4" itemprop="articleBody">
			
			
			<p>
	<strong>КЗК разреши на Intralot да купи от Васил Божков дял в &quot;Евробет&quot;</strong><br />
	<em>в. Капитал Daily</em></p>
<p>
	Комисията за защита на конкуренцията разреши на гръцката компания Intralot чрез дъщерната си компания в България &quot;Билот&quot; да купи 49% от хазартния оператор &quot;Евробет&quot;. С това фирмата на гръцкия бизнесмен Сократис Кокалис ще има основен дял във втори важен играч на хазартния пазар в България след дългогодишното си участие в &quot;Еврофутбол&quot;, където разпределението между &quot;Билот&quot; и фирмите на Васил Божков е също 49:51. Подобна става сега ситуацията и в &quot;Евробет&quot;, където мажоритарният пакет от 51% остава в дружеството &quot;Евробет партнърс&quot; ООД, контролирано от Васил Божков.</p>
<p>
	Докато &quot;Еврофутбол&quot; е концентриран единствено в областта на спортните залози, &quot;Евробет&quot; е насочен изцяло върху числовите игри и лотарийните билети. Най-популярните игри на компанията са &quot;Еврошанс&quot;, който е индиректен конкурент на държавното тото в областта на числовите игри, и &quot;Лотария България&quot;. През 2014 г. приходите на дружеството са 104 млн. лв., а за миналата растат до 132 млн. лв. Печалбата също се увеличава, но с по-бавен темп - от 10.7 млн. лв. на 12 млн. лв.</p>
<p>
	<strong>Столичната община планира преобразяване на пазара на Римската стена</strong><br />
	<em>в. Капитал Daily</em></p>
<p>
	Столичната община планира съществена реконструкция на района на пазара на Римската стена на стойност около 800 000 лв., съобщи Николай Стойнев, зам.-председател на Столичния общински съвет от ГЕРБ, цитиран от Mediapool.bg. Проектът ще се финансира с европейски средства според &quot;Дневник&quot;. След като бъде създаден работният проект, ще се обяви и обществена поръчка за избор на изпълнител.</p>
<p>
	В момента достъпни са предварителните проучвания на арх. Димитър Паскалев, арх. Аспарух Марков и социолога Никола Венков. От икономическия анализ на презентацията им става ясно, че към момента половината от обектите на пазара са за цигари, алкохол и храна. Общите месечни доходи на магазините са по-високи от тези на сергиите, но пък средният доход на квадратен метър при сергиите е повече от два пъти по-висок.</p>
<p>
	<strong>Депутатите подкрепиха идеята само адвокати да контактуват с НАП и НОИ</strong><br />
	<em>в. Сега</em></p>
<p>
	Скандалният проектозакон за адвокатурата, който предвижда адвокатите да станат задължителен посредник в отношенията на фирмите с всички държавни органи, бе приет тихомълком и с пълно единодушие в правната комисия на Народното събрание в сряда късно вечерта. Зад него застанаха 17 депутати от ГЕРБ, Реформаторският блок, Патриотичният фронт, ДПС и БСП с уговорката, че ще има промени между двете четения.</p>
<p>
	Според проектозакона само адвокати, а не счетоводители, юрисконсулти или куриери, ще имат право да носят и получават документи от НАП, НОИ, НСИ, Булстат, БНБ, Инспекцията по труда, общините и останалите административни служби, както и да внасят финансови отчети или други документи в търговския, имотния и други регистри. За нарушение на тази разпоредба се предвижда глоба от 1000 до 5000 лв., която при рецидив се удвоява.</p>
<p>
	<strong>Турци вдигат мегакомплекс до &quot;Пирогов&quot;</strong><br />
	<em>в. Сега</em></p>
<p>
	Нов мегакомплекс с небостъргачи планира да строи до &quot;Пирогов&quot; в София небезизвестната турска компания &quot;Гаранти Коза&quot;. За да получат строително разрешително за гигантския проект, турците предлагат да построят за своя сметка кръстовище на две нива на бул. &quot;Ген. Тотлебен&quot; и бул. &quot;Пенчо Славейков&quot;, съобщи &quot;Медиапул&quot;. Инвестицията е за 1 млрд. евро и хората от района вече са силно притеснени от нея.</p>
<p>
	Проектът трябва да се реализира на мястото на бившия завод за мотокари. Имотът е купен от фирми на Кирил и Георги Домусчиеви. &quot;Гаранти Коза&quot; в момента строи огромен проект в &quot;Младост&quot; - &quot;Гранд каньон&quot;, където основно купувачите са от Турция и Азербайджан, а българите са около 30-40%.</p>
<p>
	<strong>18 души искат да управляват скандалния ЦГМ</strong><br />
	<em>в. Сега</em></p>
<p>
	Свободните места за ръководство на Центъра за градска мобилност в София се оказаха по-апетитни, отколкото се очакваше. За обявените в края на април места за трима директори в борда на дружеството са кандидатствали общо 18 души. След разглеждане на документите им във втория етап от конкурса обаче са допуснати с трима по-малко заради несъответствие с изискванията за поста, съобщи &quot;Медиапул&quot;.</p>
<p>
	Според агенцията сред кандидатите има и хора от уволненото ръководство, като неофициално се говори, че това е бившият журналист от БТА Свилен Кръстев. Новото ръководство на ЦГМ се очаква да стане ясно на 28 юли на заседание на СОС.</p>
<p>
	<strong>&bdquo;Химко&quot; Враца е на път да намери нов купувач</strong><br />
	<em>в. Стандарт</em></p>
<p>
	Фирма на пазарджишкия бизнесмен Георги Пиримов е вероятния нов купувач на отдавна неработещия торов завод &bdquo;Химко&quot; в гр. Враца. Единствен бившият акционер във фалиралата Частна земеделска и инвестиционна банка е внесъл депозита от 1 млн. лв. на проведения пореден търг от синдика на дружеството Росица Томова. В срок от 30 дни трябва да бъде заплатен и остатъкът от продажната цена в размер на 10 млн. лв., за да бъде продажбата действителна.</p>
<p>
	Припомняме, че през последните години &bdquo;Химко&quot; стана арена на сериозни сблъсъци на интереси. След приватизацията му през 1999г. - на безценица и с огромни дългове, последва безогледно разграбване на активите, източване на паричните ресурси на завода и неколкократно прехвърляне на собствеността. За да се стигне до 2003г., когато &bdquo;Химко&quot; спира производствената си дейност, а през 2006г. е обявено в несъстоятелност. През 2007г. е приет план за оздравяване, като търговското предприятие на дружеството е прехвърлено на друга фирма &ndash; &bdquo;Ново Химко&quot;, с офшорна собственост.</p>
<p>
	<strong>Няма достатъчно гъбари, износът пада</strong><br />
	<em>в. Стандарт</em></p>
<p>
	За липса на обучени работници за събиране на гъби, алармират от Асоциацията на преработвателите на диворастящи гъби и плодове. Това се оказва основният проблем в бранша. Бизнесът е принуден да купува и изнася в пъти по-малко продукция, въпреки че България е един от основните износители в Европейския съюз. Все по-трудно става намирането на работна ръка, тъй като събирането на гъби е сезонна дейност и предприятията работят основно само през пролетта и през есента. Заради това се купуват все по-малко и по-малко количества.</p>
<p>
	&bdquo;При нас няма отлив на берачи. Дори децата са с нас в планината. Селото ни е между три планини &ndash; Рила, Пирин, Родопите. Има къде да берем гъби. За нас гъбарството е препитание&quot;, твърдят жители на белишкото село Краище.</p>
<p>
	<strong>Градушки и дъждове поразили 32 000 дка земеделски земи</strong><br />
	<em>в. Новинар</em></p>
<p>
	Градушките и проливните дъждове са нанесли сериозни увреждания на 32 000 декара земеделски земи. Това съобщи земеделският министър Десислава Танева във Варна, където присъства на официалното откриване на обновения булевард &bdquo;Трети март&rdquo;. Тя посочи, че пострадалите земеделски площи са инспектирани от представители на областните дирекции &bdquo;Земеделие&rdquo;. Въпреки това загубите няма да се отразят съществено върху общия баланс на произведената продукция.</p>
<p>
	&bdquo;Ще пострадат фермерите, чиито площи попаднаха под ударите на градушките или проливните дъждове. Те са наистина в пъти повече, отколкото дори по-миналата година, когато беше рекордна&rdquo;, заяви Танева. По думите й през тази година обемът на използваните противоградови ракети е близо три пъти повече от средните равнища на защита.</p>
<p>
	<strong>Руснаци и сърби напират да работят у нас</strong><br />
	<em>в. Новинар</em></p>
<p>
	Руснаци, сърби и украинци напират да работят у нас. Това показват данните от справка на Агенцията по заетост за &quot;Новинар&quot;. От началото на годината досега от агенцията са издали общо 233 разрешения за работа на чужденци от трети страни. Те отчитат ръст спрямо същия период на 2015 година. За цялата минала година разрешителните са близо 600.</p>
<p>
	Така от януари досега у нас на гурбет са дошли 48 руснаци, 25 сърби и също толкова украинци. В Топ 10 попадат още и страни като Турция, САЩ и Тунис. Гурбетчиите от южната ни съседка засега са 19, тези от САЩ и от Тунис пък са по 14. Чужденците си вадят разрешителни за работа у нас най-вече за ИТ сектора. Следващи в класацията са инженерите, техниците, спортистите, както и разрешителни за преподаватели в средни или висши училища.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
