

	<div class="art">
		<div id="article_text" class="s4" itemprop="articleBody">
			
			
			<p>
	<strong>H&amp;M изпревари по продажби групата на Zara в България</strong></p>
<p>
	В. Капитал Daily</p>
<p>
	Продажбите в България на шведската верига H&amp;M са по-големи от тези на шестте марки на испанската Inditex през 2015 г. Година по-рано лидерството е било обратното. Това показват данни на &quot;Капитал&quot; от отчетите на дружествата, с които оперират веригите в България. Според тях приходите на H&amp;M са се повишили с 28,8% на годишна база и достигат 95,4 млн. лв. А при испанската компания увеличението е почти три пъти по-малко &ndash; 8,87%. Тя оперира в страната през шест дружества - &quot;Зара България&quot;, &quot;Оиш о&quot;, &quot;Масимо Дути&quot;, &quot;Пул Енд Беър&quot;, &quot;Бершка&quot; и &quot;Страдивариус&quot;, и първа навлезе на местния пазар.</p>
<p>
	Има общо 33 обекта, докато H&amp;M работи с 18. И двете вериги продават и онлайн. В България това са най-големите компании, търгуващи с облекла. В световен мащаб ситуацията е обратната - лидер е Inditeх, а втори са H&amp;M. Трета е американската GAP, която в България има малки продажби.</p>
<p>
	<strong>Храната в Полша е по-евтина от нашата</strong></p>
<p>
	В. Стандарт</p>
<p>
	Най-евтината храна в ЕС е в Полша, където цените са едва 63% от средното ниво за Съюза, обявиха от Евростат. На второ място е Румъния и чак на трето място сме ние. Цените на храната в България са 70% от средното ниво в ЕС. Родината ни обаче е шампион при цигарите, алкохола и дрехите - и трите са най-евтини тук, съответно 50%, 64% и 73% от средното ниво в ЕС. Най-скъпи са цигарите във Великобритания - 118% от средното ниво.</p>
<p>
	<strong>Бум на строителството на хотели в община Разлог</strong></p>
<p>
	В. Стандарт</p>
<p>
	Нов бум на инвеститорски интерес преживява община Разлог. А това е показател, че стратегията на местната власт за превръщането на региона в национална и европейска туристическа дестинация е успешна. Бизнесмени не спират да строят хотели и къщи за гости в община Разлог. Интересът им не секва и не е насочен само към района край града, а и към съставните седем села. Няма населено място, където да не се вдигат нови сгради, които ще приютяват туристи от страната и чужбина. Все по-често се налага общината да изготвя подробни устройствени планове за изменение на регулацията на поземлени имоти.</p>
<p>
	Условията към бизнеса са да не се вдигат много високи сгради и да осигурят много зеленина край постройките. Най-често застрояването е до 10 метра височина, а плътността - до 30%. &quot;Наша стратегия е да не позволим никъде в населените места презастрояване. Внимателно преценяваме всяко едно инвестиционно намерение. Следим спазването на всички параметри по строителството, за да не допуснем отклонение в нормите&quot;, споделя кметът Красимир Герчев.</p>
<p>
	<strong>Вече 220 тежко болни деца чакат фондът за лечение да заработи</strong></p>
<p>
	В. Сега</p>
<p>
	Въпреки постоянните уверения на здравния министър Петър Москов, че фондът за лечение на деца работи по часовник и няма ощетени пациенти, данните за дейността му сочат точно обратното. Насроченото за вчера заседание на Обществения съвет, на което трябваше да бъдат разгледани 30 молби за лечение, отлагани от предни заседания, не се състоя. Отделно вече са се натрупали други близо 190 деца, които чакат за медицинско становище, т.е. да се задвижи процедурата, след която да се реши дали да получат финансиране.</p>
<p>
	Проваленото заседание вчера беше пренасочено за след седмица. Първоначално като причина беше посочена липсата на кворум, но после се оказа, че такъв е имало. От 20 април, когато ГДБОП нахлу във фонда и арестува бившия вече директор Павел Александров и цялата администрация, това е второто провалено събиране на Обществения съвет, който трябва да разглежда молби за лечение и да одобрява финансиране по тях. Според Десислава Хурмузова, член на ОС, причината е в пълния хаос, който цари във фонда. &quot;Не ни беше предоставен пълен дневен ред навреме, с досиета, оферти за лечение и цени. Просто сегашната администрация на фонда не може да се справи с тези неща&quot;, обясни тя.</p>
<p>
	<strong>&quot;Зелени&quot; твърдят, че един подпис дели Карадере от бетона</strong></p>
<p>
	В. Сега</p>
<p>
	&quot;На един подпис разстояние сме от това да узаконят беззаконието и да застроят Карадере&quot;, алармира вчера коалицията &quot;За да остане природа в България&quot;. &quot;Зелените&quot; твърдят, че Министерството на регионалното развитие и благоустройството е на път да разреши застрояването на един от последните девствени плажове по Черноморието.<br />
	Според тях &quot;всеки момент министър Лиляна Павлова може да подпише заповедта за одобряване на заданието и пускане на конкурса за изпълнител на новия общ устройствен план на община Бяла. Затова в петък от 8.30 ч. природозащитниците свикват протест пред сградата на МРРБ.</p>
<p>
	Те се опасяват, че регионалното министерство няма намерение да ревизира заданието за нов общ устройствен план, а в него влизат всички заварени устройствени планове, приети от общината без екологична оценка. &quot;Така ще се узакони застрояването на брега от Бяла до Шкорпиловци&quot;, опасяват се от коалицията.</p>
<p>
	<strong>Цацаров лично ще провери има ли чадър над наркотрафика в Бургас</strong></p>
<p>
	В. Сега</p>
<p>
	Главният прокурор Сотир Цацаров и двама негови заместници лично ще проверяват дали е имало сигнали, че над групата на Димитър Желязков-Митьо Очите и други дилъри е имало полицейски чадър и те необезпокоявано са продавали дрога в Бургаско. Това стана ясно от думите на говорителя на Цацаров Румяна Арнаудова пред БНТ. Тя допълни, че няма данни за прикриване на престъпления. Напротив - статистиката сочела, че се увеличават присъдите за този тип престъпления.</p>
<p>
	<strong>Хотелите с постоянна връзка с НАП, МВР и общините</strong></p>
<p>
	В. Новинар</p>
<p>
	Регистрите на хотелите ще бъдат свързани в реално време с МВР, НАП, общините, както и със самото Министерство на туризма. Това предвиждат последните промени в Закона за туризма, които кабинетът прие на своето заседание вчера. Това ще стане възможно чрез изграждането на Единната система за туристическата информация (ЕСТИ). Този своеобразен национален регистър ще се поддържа от туристическото ведомство. Очаква се това да доведе до изсветляване на сектора и по-добра събираемост, е записано в мотивите.</p>
<p>
	От своя страна хотелите ще имат задължението всекидневно да водят данни за броя на туристите, които са настанени при тях. Те могат да ги въвеждат директно в централизираната система или пък да използват друга онлайн базирана платформа. Това обаче ще важи само за местата за настаняване от клас А. Такива са луксозните хотели, както и мотелите, вилните селища и туристически комплекси. Досега отчитането на туристите ставаше чрез анкетни карти, попълвани в хотелите, които се носят в МВР на ръка.</p>
<p>
	<strong>Ваучерите за горива важат до 30 септември</strong></p>
<p>
	В. Новинар</p>
<p>
	Фермерите могат да използват старите си ваучери за горива с отстъпка до 30 септември. Това стана ясно от обнародваните промени в Закона за подпомагане на земеделските производители. От тази година държавната помощ за горивата за земеделски нужди ще бъде изплащана по нови правила. Вместо ваучери ще се дават пари за възстановяване на част от стойността на акциза. Ако имат ваучери по старата схема, стопаните трябва да ги използват най-късно до края на септември. Фактурите за закупуване на горивата трябва да се съхраняват за срок от десет години.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
