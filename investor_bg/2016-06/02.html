

	<div class="art">
		<div id="article_text" class="s4" itemprop="articleBody">
			
			
			<p>
	<strong>Законови промени ще спестят още 50 млн. лв. от сметката за тока</strong><br />
	<br />
	<em>В. Капитал Daily</em><br />
	<br />
	Управляващите добавят нови законови текстове, които да ограничат разходите в енергетиката. От ГЕРБ ще предложат поправка, в която две централи - ТЕЦ &quot;Видахим&quot; и ТЕЦ &quot;Свищов&quot; ще спрат да получават високи цени. Ефектът ще е годишно спестяване от 50 млн. лв. или 1.5 лв. на мегават час, изчислиха енергийни експерти от партията.<br />
	<br />
	Промените ще минат по бързата писта - ще се предложат директно на второ четене към други изменения в Закона за енергетиката. Това е втори опит двете прикрити като заводски централи дружества да работят по пазарни цени. Първите рестрикции се обжалват и няма сигурност дали ще заработят и за колко време ще са валидни, затова сега се предлага ново решение. От поправките няма да пострадат топлофикациите, основен собственик на които е Христо Ковачки.<br />
	<br />
	Законовите поправки предвиждат заводските централи с над 5 млн. лв. годишен оборот, при които през последните три години приходът от продажбата на т. нар. високоефективна енергия е над 35% от общия, да не получават преференциална цена.<br />
	<br />
	<strong>&quot;Пампорово&quot; ще придобие ски зоната в Чепеларе</strong><br />
	<br />
	<em>В. Капитал Daily</em><br />
	<br />
	&quot;Пампорово&quot; ще стане първият курорт в България, който официално ще има две ски зони. Едноименното акционерно дружество е в процес на изкупуване на дълговете и придобиване на активите на &quot;Чепеларе курорт&quot;, което стопанисва ски зоната &quot;Мечи чал&quot;. Това потвърди пред &quot;Капитал&quot; изпълнителният директор на &quot;Пампорово&quot; АД Мариан Беляков. Той уточни, че сделката не е финализирана и не може да даде никакви детайли на този етап.<br />
	<br />
	Новината за сливането на двата курорта беше съобщена миналата седмица от мажоритарния собственик на Българо-американска кредитна банка Цветелина Бориславова, която контролира и &quot;Пампорово&quot;. Цитирана от БТА, в Смолян тя обяви, че от предстоящия зимен сезон двете ски зони ще имат общо лого - &quot;Пампорово - Мечи чал&quot;, а пистите ще бъдат свързани с безплатни бусчета.<br />
	<br />
	<strong>Наши проекти търсят 622 млн. &nbsp;евро инвестиции</strong><br />
	<br />
	<em>В. Стандарт</em><br />
	<br />
	Проекти на български фирми търсят 622 млн. евро инвестиции. Техните идеи са качени на стартиралия вчера специализиран Европейски портал за инвестиционни проекти. Той беше представен от Европейския фонд за стратегически инвестиции, който реализира плана &quot;Юнкер&quot;. Порталът представлява онлайн платформа, свързваща организатори на европроекти и инвеститори от целия свят. На интернет страницата могат да се видят проекти, които кандидатстват за финансиране от фонда или за друго финансиране. България кандидатства с 6 проекта, 4 от които наши, а два - съвместно с други държави.<br />
	<br />
	Най-големият роден проект е за 432 млн. евро и би трябвало да стартира на 1 април 2019 г. Той е на ДП &quot;Пристанищна инфраструктура&quot; и предвижда построяване на интермодален терминал във Варна с 5 корабни места. Вторият проект е на ЕСО. Той е за 114 млн. евро и е за изграждане на далекопровод от комплекса &quot;Марица-изток&quot; до Пловдив и Бургас. ЕСО кандидатства с още един проект на стойност 56,77 млн. евро - за далекопровод между Добруджа и Бургас.<br />
	<br />
	Най-малкият проект е за 19,81 млн. евро на компанията &quot;Димтеос&quot;. Той е за изграждане на Международен център за бързо икономическо развитие за целите на &quot;Пътя на коприната&quot;.<br />
	<br />
	<strong>МВР въвежда извънредни мерки за сигурност на летищата</strong><br />
	<br />
	<em>В. Сега</em><br />
	<br />
	МВР драстично затяга мерките за сигурност на летищата в София, Варна и Бургас. В столицата ще бъдат изградени допълнителни пропускателни пунктове, на които ще се проверяват коли, преди да стигнат до аерогарата. Специализираният отряд за борба с тероризма, жандармерия и гранична полиция ще охраняват летище София. Допълнителни екипи на жандармерията ще има и на ГКПП-тата на летищата във Варна и Бургас.<br />
	<br />
	МВР обясни, че мерките са заради започващия туристически сезон и че са рутинни. Вътрешният министър Румяна Бъчварова отрече да има конкретен сигнал за готвен терористичен акт. В същото време обаче тя заяви, че мерките са в контекста на атентатите в Брюксел и Париж, при които загинаха стотици хора. Бъчварова обясни, че мерките за сигурност в двете европейски столици били затегнати, но постфактум. &quot;Вместо да правим извънредни мерки, ако не дай боже, нещо се случи, решихме да ги направим предварително за по-голяма сигурност и на гражданите, и на туристите&quot;, каза тя.<br />
	<br />
	<strong>Фондът за лечение на деца затъна в обвинения и скандали</strong><br />
	<br />
	<em>В. Сега</em><br />
	<br />
	Повече от месец след скандалната акция на ГДБОП във фонда за лечение на деца, работата му продължава да е белязана от съмнения и обвинения. Вчера под прозорците на здравния министър Петър Москов се проведе пореден протест на родители срещу фонда. Според тях фондът бави изпращането на деца в чужди клиники, което намалява възможността за адекватното им лечение. Бавене има и в плащанията към чуждите клиники. Точно обратното твърдят от МЗ - че сега фондът работи по-бързо, отколкото преди.<br />
	<br />
	Часове след протеста общественият съвет на фонда проведе заседание, но информация какво е решено на него не беше публикувана, а на въпрос на &quot;Сега&quot; новият управител проф. Владимир Пилософ не даде точни данни, само лаконично съобщи, че са разгледани около 50 случая.<br />
	<br />
	<strong>Рекламираме България като Швейцария на Балканите</strong><br />
	<br />
	<em>В. Новинар</em><br />
	<br />
	10-процентната данъчна ставка, високият процент висшисти и говорещи чужди езици българи са трите основни причини България да бъде рекламирана като Швейцария на Балканите от Българската агенция за инвестиции.<br />
	<br />
	Доста голяма част от населението говори два или три чужди езика, а процентът на хората с диплома от университет също никак не е малък, заяви Петър Пенчев, директор на дирекция &quot;Маркетинг и инвестиционно обслужване&quot; в агенцията за инвестиции.<br />
	<br />
	Според него един българин може да свърши работата на един западноевропеец за 2/3 по-малко пари и със същото, а в някои случаи и с по-добро, качество.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
