

	<div class="art">
		<div id="article_text" class="s4" itemprop="articleBody">
			
			
			<p>
	<strong>Един европроект отнема средно 3 години</strong></p>
<p>
	В. Сега</p>
<p>
	Средната продължителност на един общински проект с финансиране от европейските програми е около 31 месеца, т.е. почти 3 години. &quot;Основните причини за това са тромавите процедури по възлагането и обжалването им, некачествената техническа документация, водеща до множество изменения в предварително планираните строителни работи, недостатъчният капацитет на някои от изпълнителите&quot;. Това посочват от националното сдружение на общините в свой анализ на първия програмен период от 2007 до 2013 г.</p>
<p>
	От сдружението посочват куриозни случаи за проекти по програмата за околна среда, които се изпълняват цели 80 месеца, или 7 години. За програмата за селските райони срокът за изпълнение е 68 месеца.</p>
<p>
	Към края на 2015 г. приключилите и окончателно разплатените проекти са 3891 на стойност 4.3 млрд. лв. Това е едва 58% от договорените средства. &quot;Това може да бъде обяснено с инфраструктурните проекти на голяма стойност в рамките на две от програмите - &quot;Околна среда&quot; и &quot;Регионално развитие&quot;, по които разплащания към общините от управляващите органи се очаква и през 2016 г.&quot;, пише в документа.</p>
<p>
	<strong>Цените на парното ще паднат въпреки рисковете за НЕК</strong></p>
<p>
	В. Сега</p>
<p>
	Новите цени на тока и парното от 1 юли бяха обсъдени на вяло заседание в Комисията за енергийно и водно регулиране (КЕВР) вчера. Въпреки всеобщото недоволство КЕВР предлага еленергията да не поскъпва, а парното и горещата вода да поевтинеят с до 16% в различните части на страната. За София се предвижда намаление от около 10%.</p>
<p>
	Въпреки че само преди седмица директорът на НЕК Петър Илиев обяви, че от новите цени на топлоенергията компанията ще генерира годишни загуби от около 400 млн. лв., регулаторът потвърди първоначалната си прогноза и не промени цените. Те ще бъдат одобрени окончателно на закрито заседание на 30 юни.</p>
<p>
	<strong>8% наказателна лихва за бизнеса</strong></p>
<p>
	В. Стандарт</p>
<p>
	Наказателната лихва за просрочени задължения на фирмите да не превишава основния лихвен процент на БНБ плюс 8%, предлагат депутати от Реформаторския блок. Законната лихва за забава при плащането на дългове на граждани да бъде основният лихвен процент (ОЛП) плюс 4%, предлагат народните представители с промени в Закона за задълженията и договорите, които са внесени в парламента.</p>
<p>
	В момента законната лихва за просрочия е в размер на ОЛП в сила от 1 януари, съответно от 1 юли, на текущата година плюс 10%. Лихвата в сила от 1 януари е приложима за първото полугодие, а лихвата от 1 юли - за второто полугодие.</p>
<p>
	Предложението на депутатите е по-ниските наказателни лихви да важат както за дългове към фирми и граждани, така и за задължения за данъци и такси към държавата и общините.</p>
<p>
	<strong>Цветан Василев с нови обвинения от спецпрокуратурата</strong></p>
<p>
	В. Стандарт</p>
<p>
	Разследването срещу Цветан Василев се поема от Спецпрокуратурата. Това съобщи на брифинг говорителят на държавното обвинение Румяна Арнаудова. Тя посочи, че събраните нови доказателства позволяват повдигане на нови обвинения срещу Василев за създаване и ръководене на организирана престъпна група за длъжностно присвояване. Това е причината делото да се поеме от Специализираната прокуратура. Държавното обвинение все още няма официална информация от сръбските органи дали е позволена екстрадицията у нас.</p>
<p>
	<strong>Всеки трети вярва на премиера Борисов</strong></p>
<p>
	В. Стандарт</p>
<p>
	В последните месеци премиерът Бойко Борисов стабилно се ползва с доверието на една трета от българите и недоверието на малко над половината. Останалите 15 процента се колебаят. Това сочат данните от проучване на &quot;Галъп интернешенъл&quot; във връзка с предстоящите президентски номинации. Агенцията представя обобщена картина за доверието в различни личности в ежемесечните изследвания в рамките на последните 12 месеца.</p>
<p>
	От министрите Божидар Лукарски има в последната година една десета доверие, около 60% недоверие, 15% колебание и 15% незапознатост. Вежди Рашидов се ползва с около 20% доверие, близо 60% недоверие, близо 20% колебание, при малцина незапознати. Владислав Горанов е с под една десета доверие, над 50% недоверие, петнайсетина процента колебание и двайсетина - неразпознаваемост. В последните месеци се долавя дори известен риск за доверието в него, отчитат от агенцията.</p>
<p>
	<strong>Седмо осъдително решение в Страсбург заради Цветанов</strong></p>
<p>
	В. Капитал Daily</p>
<p>
	България е осъдена в Европейския съд по правата на човека (ЕСПЧ) в Страсбург заради действия на бившия вицепремиер и министър на вътрешните работи Цветан Цветанов за седми път. Решението е факт от днес. То е по жалбата на бившия главен секретар на Министерството на финансите Тенчо Попов и съпругата му срещу ареста на Попов преди шест години. Тогава се водеше разследване за подкуп срещу Попов, бившия министър на отбраната Николай Цонев и съдията Петър Сантиров. Делото завърши с оправдателни присъди.</p>
<p>
	Българската държава е нарушила пет текста от Европейската конвенция за човешките права и основните свободи, гарантиращи, забраната за унизително третиране, презумпцията за невиновност, защитата на дома и личния живот и правото на ефективни правни средства за защита, констатира ЕСПЧ в решението си от днес. Държавата ще трябва да плати общо 19 хил. евро на жалбоподателите.</p>
<p>
	<strong>Ще си сътрудничим със Словения в ИТ сектора</strong></p>
<p>
	В. Новинар</p>
<p>
	България и Словения ще си сътрудничат по-активно в сферата на ИТ сектора. Това стана ясно след срещата на премиера Бойко Борисов с председателя на словенския парламент Милан Бърглез.</p>
<p>
	Двамата дадоха висока оценка на отношенията между двете държави, като обещаха да засилят сътрудничеството както на политическо, така и на икономическо ниво. &bdquo;Между нашите две страни няма открити въпроси и това е прекрасна основа за създаване на нови партньорства между бизнеса в България и Словения&ldquo;, посочи Борисов. Най-перспективни области са информационните и комуникационните технологии, стана ясно по време на срещата.</p>
<p>
	<strong>Дават 10 млн. лв. на лозарите</strong></p>
<p>
	В. Новинар</p>
<p>
	Приключи вторият прием на заявления за подпомагане по мярката &ldquo;Преструктуриране и конверсия на лозя&rdquo; от Националната програма за подпомагане на лозаро-винарския сектор 2014-2018 г. за финансовата 2016 година. Подадени са 63 проекта със заявено подпомагане за авансово плащане (до 80%) на стойност 10 482 000 лева, съобщиха от фонд &quot;Земеделие&quot;.</p>
<p>
	Договорите за предоставяне на парите, които ще бъдат сключени с одобрените кандидати след направените задължителни административни проверки, ще бъдат прекратени, в случай че не бъде подадено заявление за авансово плащане в срок до 20 август 2016 г., допълниха от фонда.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
