

	<div class="art">
		<div id="article_text" class="s4">
			
			
			<p>
	<strong>Играта е ва банк за олигархична династия</strong><br />
	В. Капитал Daily</p>
<p>
	В момента България не просто се управлява от олигархия. Прави се нахален опит в лицето на всички да се създаде олигархична династия, неподвластна на времето и независима от изборните резултати. Социалните мрежи в петък се надпреварваха в намирането на най-добрия образ по повод избора на Делян Пеевски за шеф на ДАНС. &quot;Все едно Ал Капоне да би станал шеф на ФБР&quot;, &quot;И братя Галеви да поемат МВР&quot; и т.н. Всички тези остроумия улавят пълната абсурдност на ситуацията.</p>
<p>
	<strong>Чуждите инвестиции у нас се свиха с 62%</strong><br />
	В. Сега<br />
	Спад със 660 млн. лв. на преките чуждестранни инвестиции у нас отчете вчера БНБ. За времето от януари до края на април в икономиката ни са се влели с 62% по-малко средства отвън спрямо същия период на 2012 г. Преките инвестиции в страната ни за периода януари-април на 2013 г. са 408.5 млн. евро. Година по-рано размерът им е бил 1.069 млрд. евро. Спадът на чуждестранните инвестиции се дължи най-вече на вложенията, които БНБ определя като &quot;друг капитал&quot;.</p>
<p>
	<strong>ДПС очаква безпроблемно завръщане на Пеевски в парламента</strong><br />
	В. Сега</p>
<p>
	Няма никакъв проблем Делян Пеевски да се завърне в парламента като депутат на ДПС, въпреки че положи клетва като шеф на ДАНС. Това се разбра от думите на Лютви Местан вчера. &quot;От това, което знам, и от изявленията на г-н Пеевски той не е встъпил в длъжност. Неговата оставка в НС не е гласувана, не са му прекъснати правомощията&quot;, обясни Местан. Вчера сутринта Пеевски е оттеглил молбата си за напускане на парламента от петък.</p>
<p>
	<strong>4 сценария, ако кабинетът падне</strong><br />
	В. Стандарт</p>
<p>
	Какво ще стане, ако кабинетът &quot;Орешарски&quot; падне? Поне 4 сценария чертаеха вчера чиновниците във ведомствата, депутатите и функционерите в партийните централи. Утре Орешарски подава оставка, шушукаха по министерствата. И обясняваха, че в сряда в парламента вместо обещания план с мерки министър-председателят ще обяви оттеглянето си. Направи ли го, завърта се рулетката за мандати и Росен Плевнелиев отново ще даде възможността за власт първо на ГЕРБ, обясняваха депутатите юристи.</p>
<p>
	<strong>Купиха коли за 2 млн. лева</strong><br />
	В. Стандарт</p>
<p>
	Коли за близо 2 млн. лв. бяха продадени за първите три дни след откриване на изложението &quot;Автомобилен салон София 2013&quot;. Това показа допитване на &quot;Стандарт&quot; до дилърите. Тъй като първите два дни от изложението бяха почивни, интересът на купувачите не беше никак малък. Освен това много от тях през последните 2-3 месеца не са предприемали действия за покупка на нова кола именно, защото са чакали намаленията и специалните условия на изложението, коментират част от дилърите на марките. До вчера сключените договори за покупка на автомобил надхвърлиха 40 броя, а поръчките са за няколко пъти повече. Към тях трябва да се прибавят и още бройки, тъй като доста от вносителите имат политика да не обявяват междинни резултати за продажбите, а да изчакат края на автоизложението.</p>
<p>
	<strong>ДПС внася решение за комисия по Изборния кодекс</strong><br />
	В. Новинар</p>
<p>
	ДПС ще внесе днес решение за създаване на временна комисия за изработване на проект за нов Изборен кодекс. Това съобщи председателят на ДПС Лютви Местан. Той беше категоричен, че действащият кодекс е несъстоятелен. &bdquo;Основната идея е тази комисия на партиен принцип, с по трима представители на парламентарни групи, да бъде отворена за пряко участие на представители на граждански организации и във възможно най-кратки срокове да изработи в диалог с гражданското общество изцяло нов Изборен кодекс с променена философия&quot;, уточни Местан.</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	