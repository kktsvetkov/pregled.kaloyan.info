

	<div class="art">
		<div id="article_text" class="s4">
			
			
			<p>
	<strong>Орешарски: Правителството да включи на пета</strong><br />
	В. Стандарт</p>
<p>
	Пламен Орешарски пришпорва кабинета. Той е разпоредил на всички министри да вдигнат темпото на работа. В момента държавата има спешна нужда от решаването на ключови въпроси. Длъжни сме да намерим бързи и ефикасни мерки по най-наболелите проблеми за хората и бизнеса, обяснил на екипа си министър-председателят.&nbsp; Европа подкрепи мерките на кабинета срещу младежката безработица и за малкия бизнес, заяви в интервю за &quot;Стандарт&quot; Орешарски.</p>
<p>
	<strong>Пратеници на растежа</strong><br />
	В. Капитал Daily</p>
<p>
	Скромен, но пък стабилен и ежегодно растящ - секторът на пощенски услуги в България за пореден път през 2012 г. е един от тези, които остават устойчиви и явно имат истински двигател. Това става ясно от доклада на Комисията за регулиране на съобщенията (КРС) за състоянието на пощенския пазар през миналата година, одобрен от регулатора и вече публикуван на сайта му. Най-динамичната ниша в сектора остават куриерските услуги, показват данните в анализа. Приходите на целия пощенски пазар нарастват през 2012 г. спрямо 2011 г. с 6% до 245 млн. лв., а увеличението се дължи най-вече на т.нар. неуниверсална услуга, и по-специално на куриерския бизнес, спадащ в тази категория.</p>
<p>
	<strong>Харта 2013: За разграждане на плутократичния модел на българската държава</strong><br />
	В. Капитал Daily</p>
<p>
	Над 60 юристи, НПО-активисти, деятели на културата, преподаватели, журналисти, еколози се подписаха под уставна декларация наречена &quot;Харта за разграждане на плутократичния модел на българската държава&quot;. Поводът за нейната поява е активизиралият общественото недоволство избор на Делян Пеевски за председател на ДАНС, а причината - продължаващата над 20 години тежка обвързаност на олигархията с властта.<br />
	Довършването на магистрала &quot;Марица&quot; се отлага за другото лято<br />
	В. Сега<br />
	Сценарият с последната отсечка на магистрала &quot;Тракия&quot;, чието пускане бе отлагано на два пъти и откриването се забави с 4 месеца, се повтаря и при друга магистрала - &quot;Марица&quot;. Двата лота на този аутобан също няма да бъдат завършени в сроковете по договор. Изцяло готова магистрала &quot;Марица&quot; е реалистично да има едва другото лято, прогнозира пред &quot;Сега&quot; шефът на пътната агенция Лазар Лазаров.</p>
<p>
	<strong>ОЛАФ още разследва злоупотреба в проект на земеделски пиарки</strong><br />
	В. Сега</p>
<p>
	Европейската служба за борба с измамите (ОЛАФ) продължава да разследва скандалната обществена поръчка за популяризиране на Програмата за развитие на селските райони (ПРСР) във &quot;Фейсбук&quot; и &quot;Туитър&quot;, както и скоростното забогатяване на нейните бенефициенти. Това става ясно от отговор на ОЛАФ до &quot;Сега&quot;. &quot;През 2012 г. ОЛАФ започна разследване във връзка с твърдения за нередности при ПРСР. Това разследване към момента е активно, но на този етап не могат да се правят изводи&quot;, пише в отговора.</p>
<p>
	<strong>Правителството може да намали енергийната помощ за бедните</strong><br />
	В. Сега</p>
<p>
	Хората с ниски доходи може да получат по-малко пари за енергийно подпомагане за следващия отоплителен сезон, ако цената на тока бъде намалена от 1 юли, както планира правителството на Пламен Орешарски. В проекта за наредба, с който се предвижда разширяване на кръга на правоимащите чрез увеличение на минималния доход за достъп, е записано, че за сезон 2013/2014 г. енергийната помощ ще бъде колкото и през изминалия сезон - 65.72 лв. на месец, или общо 328.60 лв. от 1 октомври до 31 март. Специално обаче е отбелязано, че при промяна на цената на електроенергията до началото на отоплителния сезон на 1 ноември на хората, на които вече е издадена заповед за енергийна помощ, ще бъде издадена нова с променен размер на помощта. Ако кабинетът изпълни намерението си токът да поевтинее с до 5%, това означава, че и бедните ще получат по-малко пари, тъй като помощта се изчислява на базата на цената за 350 киловатчаса ток.</p>
<p>
	<strong>330 лева за жито на зелено</strong><br />
	В. Стандарт</p>
<p>
	Търговци вече изкупуват житото на зелено. Цената, която предлагат на тон, е 330 лв., научи &quot;Стандарт&quot; от земеделски производители в Добруджа. Стопаните очакват добра реколта и се надяват в началото на изкупната кампания на пшеницата цената да достигне 370-380 лв. за тон. Заради големите очаквания за цените фермерите не бързат да продават. Анализатори на пазара обаче коментират, че това може да им изиграе лоша шега заради очакваната богата реколта в световен мащаб. Според експертите при прибирането на зърното цената може да падне и под 330 лв.</p>
<p>
	<strong>Бунт в ГЕРБ срещу Цветанов и Фидосова</strong><br />
	В. Новинар</p>
<p>
	Бунт назрява в ГЕРБ срещу ръководството на партията. Искра Фидосова и Цветан Цветанов мачкат хората по региони. Това обявиха ексдепутатите от ГЕРБ Иван Петров и Павел Димитров пред Нова телевизия. Заради това преди ден се е провела първата сбирка на недоволни бивши и настоящи членове. Те настояват за среща с лидера им Бойко Борисов, за да проведат сериозни разговори относно проблемите и машинациите в партията. Петров уточни, че сериозно недоволство към ръководството на ГЕРБ има и от страна на предишни министри.</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	