

	<div class="art">
		<div id="article_text" class="s4">
			
			
			<p>
	<strong>Евтино жито сваля цените на храните</strong></p>
<p>
	<em> в. Стандарт</em></p>
<p>
	Богатата реколта от пшеница може да доведе до поевтиняване на повечето хранителни продукти. Това прогнозира шефът на Софийската стокова борса Васил Симов. В световен мащаб се очаква произведената пшеница да е с около 2 млн. тона повече от необходимото, което ще изправи производителите пред тежка ситуация. Възможно е да се наложи да продават стоката си и под себестойността, коментират зърнопроизводители. Очакваните рекордно високи добиви вече са довели до поевтиняване на житото и на борсата у нас с до 28% за последните шест месеца. В момента тон пшеница се изкупува на зелено за около 330 лв.</p>
<p>
	<strong>ББР даде 330 млн. директно на малкия и средния бизнес </strong></p>
<p>
	<em>в. Стандарт </em></p>
<p>
	Българската банка за развитие е предоставила над 330 млн. лв. нови директни кредити за малкия и средния бизнес през 2011 г. и 2012 г. Спрямо 2010 г. собственият кредитен портфейл на ББР е нараснал с над 50% и в края на 2012 г. е 608 млн. лв. За същия период държавната банка е отпуснала 130 млн. лв. кредитни линии на банки партньори за финансиране на проекти на малки и средни предприятия при изключително атрактивни условия. Над 90% от тези средства вече са усвоени. Към момента броят на директно отпуснатите от групата на ББР кредити за микро, малки и средни предприятия достига 488 при среден размер на кредита от 1,2 млн. лв.</p>
<p>
	<strong>Хотелиери искат 10% отстъпка за тока </strong></p>
<p>
	<em>в. Стандарт </em></p>
<p>
	Поне 10% по-ниски цени за тока се надяват да договорят хотелиери и ресторантьори след преговори с трите енергийни дружества у нас. &quot;Искаме от операторите оферти за цени като за корпоративни клиенти, тъй като членовете на БХРА са представители на по-голяма част от туристическия бранш в страната.</p>
<p>
	Затова заедно като голям корпоративен клиент ще изберем този доставчик на ток, който ни предложи най-добри преференциални условия&quot;. Това заяви председателят на Българска хотелиерска и ресторантьорска асоциация Благой Рагин. В момента чакаме оферти от дружествата, допълни той.</p>
<p>
	<strong>Министър Данаил Папазов пратил извинително писмо на комисар Хаан </strong></p>
<p>
	<em>в. Сега </em></p>
<p>
	Транспортният министър Данаил Папазов се е извинил с писмо на европейския комисар по регионалната политика Йоханес Хаан за намесването на името му в спорното назначаване на зам.-министъра Петър Киров. Хаан се обиди, защото Папазов заяви преди дни, че заместникът е бил лично препоръчан от еврокомисаря. Министър Данаил Папазов оправда недоразумението с объркващите въпроси на журналистите. &quot;Поради моята неопитност и поради това, че много журналисти ми задаваха различни въпроси, не успях да се ориентирам и не си завърших изречението&quot;, коментира той вчера.</p>
<p>
	Папазов заяви също, че не е успял да се свърже лично с еврокомисаря, но опитите за това щели да продължат. Самият Хаан пък уточни, че никога не е виждал Петър Киров и не е давал никакви препоръки, за да бъде назначен. &quot;Нямам влияние върху никакви национални политически назначения, нито бих опитал да търся такова влияние&quot;, коментира той.</p>
<p>
	<strong>Информационна система за надзор над хазарта</strong></p>
<p>
	<em>в. Новинар&nbsp;</em></p>
<p>
	Държавата инвестира 690 млн. лв. за изграждането на единна информационна система, която да следи хазартната дейност у нас. Проектът включва изграждане на регистри и управление. Това съобщи главният секретар на комисията по хазарта Десислава Панова. Тя уточни, че са закупени два сървъра, три скенера и са разработени три електронни административни услуги. Създадена е и сертифицирана информационна система, която ще обслужва издаването на лицензи за организиране на хазартни игри и дейности.  </p>
<p>
	<strong>Животът у нас най-евтин </strong></p>
<p>
	<em>в. Новинар</em></p>
<p>
	Стандартът на живот у нас е най-евтин в целия Европейски съюз. Това съобщи Дойче Веле на база на свой анализ, направен сред всички 27 страни членки. Оказва се, че родните цени са с 51,1 процента по-ниски отколкото средния показател за съюза. Германските експерти допълниха, че първи в класацията на най-висок стандарт на живот са скандинавските държави.&nbsp;Първенец е Дания, където на хората са им нужни 41,9 на сто повече пари от средното за ЕС, за да живеят нормално.&nbsp;</p>
<p>
	<strong>Бой за блузи по 5 лева в моловете </strong></p>
<p>
	<em>в. Новинар </em></p>
<p>
	Огромни летни намаления в моловете докараха столичани до истерия. Магазините свалиха цените до 80 на сто, показа проверка на &quot;Новинар&quot;. Огромен наплив от клиенти има в бутиците с маркови облекла, където се продават летни блузки за по 5-8 лв. Евтините тениски станаха истински хит. Понякога дори клиентите стигат до свади заради тях, разказаха продавач-консултанти. В стремежа си да припечелят бързи пари магазините са пуснали специални оферти, като &quot;вземи две и получи трето безплатно&rdquo; или &quot;купи две на половин цена&quot;.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	