

	<div class="art">
		<div id="article_text" class="s4">
			
			
			<p>
	<strong>Министърът на инвестиционното проектиране очаква промени в над 80 закона</strong></p>
<p>
	<em>в. Капитал Daily</em></p>
<p>
	Министърът на инвестиционното проектиране Иван Данов ще работи за промяната на над 80 закона, така че да се осигурят ясни правила, да се олекоти документацията за вземане на разрешение за строеж, процедурите да са предвидими и да се прилагат добрите европейски практики.</p>
<p>
	Стойността на проектирането е около 7% от строителната стойност, но отнема много време. Затова Данов планира създаването на фонд от готови, значими за обществото проекти, които&nbsp; да чакат инвестицията, а не да се започва проектиране, когато се дадат средства. &quot;Желанието е да се търси и обществен ефект, а не само цел да се усвояват парите от фондовете, за да се отчете дейност&quot;, казва той.</p>
<p>
	Друг негов приоритет ще е разработката на устройствени планове на общините, тъй като те са базата за търсене и кандидатстване за инвестиции.</p>
<p>
	Министърът предвижда в новата структура да има дирекции за устройство на територията, която ще се занимава и с ускоряването на изготвянето на проекти, дирекция за правилата и нормативите в проектирането и строителството,&nbsp; друга - за благоустройство и жилищна политика. Отделно звено ще се занимава с привличането на инвестиции в строителството. Вероятно към ведомството ще бъдат и агенцията по кадастъра, Дирекцията за национален строителен контрол и Националният център за териториално развитие. Санирането ще премине към новото ведомство, а пътната агенция и големите инфраструктурни проекти ще останат на подчинение на министерството на регионалното развитие.&nbsp;</p>
<p>
	Данов припомня, че едва 17,9% от територията на страната е покрита с кадастрални карти, които освен това изобилстват от грешки. В същото време предвидените за тях средства са усвоени изцяло. &quot;При добър бизнес план мисля, че ще намерим начин за финансиране на процеса и да бъде довършена тази започната работа&quot;, каза той.</p>
<p>
	<strong>Искат двойно повече пари за нови работни места</strong></p>
<p>
	<em>в. Новинар</em></p>
<p>
	Двойно по-голям бюджет за субсидирана заетост за следващата година ще поиска социалният министър Хасан Адемов.</p>
<p>
	Това стана ясно след заседанието на обществения съвет към ресорното ведомство. Парите ще бъдат насочени към работодателите в реалния сектор, за да бъде осигурена устойчива заетост.</p>
<p>
	&bdquo;Целта е средствата да водят до генериране на брутен вътрешен продукт, а не да се изчерпват единствено и само до метене на улици и хигиенизиране на населените места&quot;, коментира Адемов. През тази година бюджетът на националния план за действие по заетостта е разполагал с около 70 милиона лева, а служебният кабинет е добавил още 30 милиона лева като част от спешния пакет от социални мерки.</p>
<p>
	<strong>Готвят се 6 варианта за спасяване на БДЖ </strong></p>
<p>
	<em>в. Сега</em></p>
<p>
	В момента се обсъждат 6 варианта за спасяване на БДЖ, но само два от тях предвиждат приватизационната процедура за &quot;Товарни превози&quot; да продължи. С възможните решения вече е запознат премиерът Пламен Орешарски, събират се становища и от другите министерства, заяви транспортният министър Данаил Папазов пред money.bg.</p>
<p>
	Още с първите си коментари след встъпването в длъжност Папазов ясно заяви, че е против приватизацията на товарното поделение на железниците, и ще направи всичко възможно за прекратяването ѝ. Сред вариантите, които той вижда за спасяване на компанията, са опции за размяна на дълг срещу собственост с Национална компания &quot;Железопътна инфраструктура&quot; (НКЖИ) като голям кредитор на железниците. Министърът обмисля и предоговаряне на заемите, както и мерки за увеличаване на товарите и подобряването на комфорта в пътническите превози.</p>
<p>
	Според него засега резки промени в управлението на железниците няма да има. На ръководството на БДЖ ще бъдат възложени специални задачи, с които да се заемат. След това той ще прецени дали те да продължат на същите постове. Папазов заяви, че най-вероятно промени ще има в ръководството на НКЖИ.</p>
<p>
	Заместниците му ще бъдат трима, като новият ресор ще е свързан с подопечните на транспортното министерство компании като БДЖ, НКЖИ, &quot;Български пощи&quot;, РВД и др. Другите двама заместници ще отговарят за европейските проекти и за информационните технологии, съобщенията, както и за е-правителството. Сред коментираните лица за заместник-министър е Пламен Станчев, бивш ръководител на летище &quot;София&quot;.</p>
<p>
	<strong>Девня пред фалит?</strong></p>
<p>
	<em>в. Стандарт</em></p>
<p>
	Община Девня е пред фалит. За това алармира вчера общинският съветник от града Свилен Шитов. Според градоначалника Атанас Кузев обаче финансовото състояние на общината е нормално.</p>
<p>
	Наложен е запор върху всички имоти и дружествени дялове на Девня, заяви Шитов. Той е от коалиция &quot;Промяна на Девня&quot; и кандидат за кмет през 2011 г. Според него запорът е заради големия размер на просрочените задължения на местната власт. Към края на миналата година те са били 2 млн. лв.</p>
<p>
	Забраната върху разпореждането с общинската собственост е наложена в началото на май от частен съдия-изпълнител. Според Шитов общината дължи пари за ток, вода, горива, пощенски услуги и сега ще последва лавина от съдебни искания.</p>
<p>
	Общината не е пред фалит, имаме само 900 000 лв. дълг, контрира обаче кметът Атанас Кузев. Той е втори мандат на поста. Първия път беше издигнат от БСП, а сега получи подкрепата на ГЕРБ.</p>
<p>
	Според Кузев има само един запориран имот и той е за ремонт на улици по САПАРД. Причината за това пък е неизгоден договор, сключен с неговия предшественик Васил Иванов. Изпълнителят - фирма &quot;Хидрострой&quot;, вместо отпуснатите за проекта 1,1 млн. лв, направила оферта с 800 000 лв. отгоре. Точно те са и неразплатени.</p>
<p>
	Бюджетът на община Девня е 6 млн. лв. Собствените ѝ приходи са 2,5 млн. лв. На 10 юни по инициатива на Свилен Шитов и 7 общински съветници ще се обсъди наложеният запор.</p>

			<div style="display: block; clear: both; padding-top: 10px;"><i>По статията работи: <a href="znvygb:iragfvfyni.qlnpxbi@vairfgbe.ot" id="worker_creator_email">Венцислав Дяков</a></i></div>		</div>
	</div>

	<!-- Mobile payment branding -->
	
	