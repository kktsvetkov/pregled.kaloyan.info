

	<div class="art">
		<div id="article_text" class="s4">
			
			
			<p>
	<strong>Корпоративните гиганти на 2012 г.</strong><br />
	<em>в. Капитал</em></p>
<p>
	Отново в режим на оцеляване. Така изглеждаше корпоративният свят през 2012 г. След предизвикателната за икономиката 2011 г., в която се появиха първите сигнали, че кризата се завръща, през 2012 г. това стана още по-осезаемо. Показват го и данните от тазгодишното издание на класацията &quot;Капитал 100&quot;, която ще бъде официално представена на 26 юни и ще бъде в продажба от 29 юни (виж карето).</p>
<p>
	Резултатите тази година са красноречиви &ndash; миниатюрен ръст на приходите, стопяване на печалбите, продължаващи оптимизации на служителите и осезаемо по-малко инвестиции. Така за изминалата година приходите на най-големите 100 компании в България са се увеличили със скромните 7% в сравнение с около 18% за 2011 г. Дори това число обаче рисува измамно оптимистична картина на случващото се в икономиката.</p>
<p>
	<strong>Соларните електроцентрали ще съдят държавата за 300 млн. лв.</strong><br />
	<em>в. Сега</em></p>
<p>
	Компаниите от Българската фотоволтаична асоциация ще искат да им бъдат възстановени парите, които енергийният регулатор им е събирал в продължение на около година под формата на цена за присъединяване - така наречената такса достъп, научи &quot;Сега&quot; вчера. Преди дни Върховният административен съд окончателно се произнесе, че таксата, която действа от миналия септември, е незаконна и ДКЕВР неправомерно е събирала пари от ВЕИ фирмите.</p>
<p>
	&quot;Поискали сме юридическо становище, за да решим какъв ход да предприемем и да търсим правата си по съдебен път. Става въпрос за около 300 млн. лв., които ДКЕВР постановила да се събират от ВЕИ централите, за да ги присъедини. В момента изчакваме и становището на самата комисия, която все още се запознава с окончателното решение на ВАС&quot;, каза шефът на асоциацията Никола Газдов. В момента таксата се събира от трите ЕРП-та - ЧЕЗ, &quot;Енерго-Про&quot; и ЕВН по разпореждане на ДКЕВР, като част от парите отиват в НЕК.</p>
<p>
	<strong>БСК и СУ се обединиха за обучения според нуждите на бизнеса</strong><br />
	<em>в. Сега</em></p>
<p>
	СУ &quot;Св. Климент Охридски&quot; може да въведе тестово още от т.г. информационната система за оценка на компетенциите, разработена от БСК. Системата ще помогне на студентите и на преподавателите да се ориентират от служители с какви знания и умения има нужда бизнесът. Както и какви умения притежават и какви трябва да доразвият бъдещите служители, за да отговорят на изискванията на работодателите. Това стана ясно при подписването на меморандум за сътрудничество между най-старото висше училище и най-голямата работодателска организация за повишаване на качеството на обучението в СУ в съответствие с изискванията на реалния бизнес.</p>
<p>
	<strong>Само в Полша и Румъния храната е по-eвтина, отколкото в България</strong><br />
	<em>в. Сега</em></p>
<p>
	Въпреки че в България доходите са най-ниски, храната не е най-евтината в Европа. България е на трето място по икономичност при храните - ядем продукти, чиито стойности са 68% от средното за Европа, сочат последните данни на Евростат. Страната ни обаче е с най-ниската минимална работна заплата в Европейския съюз - 159 евро, както и с най-ниската средна работна заплата - 385 евро. Най-евтина е храната в Полша, където цените на храните са 61% от средното за Стария континент, а минималната работна заплата е 384 евро. Там средната заплата е цели 832 евро. Преди нас по икономичност на храните е и Румъния с цени, които са 67% от средните за съюза. Там минималната работна заплата е 171 евро, а средната - 501 евро.</p>
<p>
	Най-скъпа е храната в Дания - 143% от средното за съюза. Втора е Швеция, следвана от Австрия, Финландия, Ирландия и Люксембург. У нас обаче ядем най-евтиния хляб в ЕС - цената му е 57% от средната за съюза. Най-скъп е насъщният в Дания - 159% спрямо средните стойности. Месото е най-евтино в Полша, където цената му е 55% от средното за ЕС.</p>
<p>
	<strong>Къпането забранено на най-чистите плажове</strong><br />
	<em>в. Стандарт</em></p>
<p>
	Най-чистите плажове край Варна тази година ще са с табели &quot;Неохраняема зона! Къпането забранено&quot;. Предупрежденията на български, английски, немски и руски език трябва бъдат поставени на безстопанствените крайбрежни зони и морски плажове по заповед на областния управител на Варна Коста Базитов. Той е разпоредил това на кметовете на 4-те общини с излаз на море - Варна, Аврен, Долни чифлик и Бяла.</p>
<p>
	Разпореждането на губернатора е въз основа на заповед на министъра на регионалното развитие, с която е обявен списъкът на неохраняемите морски плажове за този летен сезон. Целта е предотвратяване на нещастни случаи. Във Варненско къпането е забранено на 17 морски плажа. Сред тях са едни от най-предпочитаните от самите варненци, както и от туристи и гости - &quot;Паша дере&quot;, &quot;Романтика&quot;, &quot;Фичоза&quot;, &quot;Карадере&quot;.</p>
<p>
	<strong>1 милион за гафа с Ботев</strong><br />
	<em>в. Стандарт</em></p>
<p>
	Близо милион е похарчен за орязването на Ботев, Вазов и Вапцаров. За промените в учебните програми са дадени 912 000 лв. европари, заяви просветният министър Анелия Клисарова. И разпореди проверка в просветното ведомство за търсене на виновници и се закани да има уволнени. Министърът обеща, че класиците няма да бъдат пипани, за да не бъде потъпквано &quot;нравственото и патриотично възпитание на децата&quot;.</p>
<p>
	Клисарова заяви, че проектите са правени по времето на ГЕРБ и били &quot;едни от подводните камъни&quot; на предишното управление. Бившият зам.-министър Милена Дамянова обаче скочи, че проектите не са одобрени по нейно време. Те са качени на сайта на МОН с подписа на служебния зам.-министър Мариана Банчева, която поясни, че ги е пуснала именно за да бъдат подложени на обсъждане. Служебният премиер Марин Райков се разграничи от това решение и заяви, че това е станало в нарушение на негова заповед.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.vinabin@vairfgbe.ot" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	