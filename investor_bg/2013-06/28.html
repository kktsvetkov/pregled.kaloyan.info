

	<div class="art">
		<div id="article_text" class="s4">
			
			
			<p>
	<strong>Лихвите по кредитите остават почти без промяна през май</strong><br />
	В. Сега</p>
<p>
	Лихвите по кредитите остават почти без промяна през май, показва месечната статистика на БНБ. Но за първи път от 6 месеца насам при потребителските заеми има движение нагоре. В края на април те бяха паднали с почти 0.60 процентни пункта (пр. п.) спрямо март до средно 10.55%. В края на май средната лихва за потребителските кредити в левове е набъбнала до 10.75%. В сравнение с май миналата година, когато лихвите са били 11.21%, спадът е 0.46 пр. п. При потребителските кредити в евро също има лек ръст на лихвите. От края на април до края на май те са нараснали с 0.08 пр.п. до 9.64%.</p>
<p>
	<strong>Китайци местят у нас европейския си бизнес</strong><br />
	В. Стандарт</p>
<p>
	Китайски предприемачи местят у нас закъсалия си бизнес от Западна Европа и от родината си. Това каза Виктор Азманов, председател на Българо-китайската търговско промишлена палата. На кръгла маса във Варна той представи възможностите за търговия и съвместно производство с азиатската страна. Китайски собственик на фабрика за яхти, ударен от кризата в Италия, търси български партньор за &quot;джойнт венчър&quot;. Но той проучвал възможностите за това не само у нас, но и в Румъния и в още една черноморска страна. Китайски производител на зеленчуци искал да премести бизнеса от родината си в страна от Източна Европа. Станало му скъпо производството в Китай, където трудът е по-високо платен отколкото в България.</p>
<p>
	<strong>Отпушват пътя до 2 морета</strong><br />
	В. Стандарт</p>
<p>
	Ще стигаме по-бързо и до Черно, и до Бяло море още от юли. На 12-и ще бъде официално открита изцяло завършената магистрала &quot;Тракия&quot;, съобщи регионалният министър Десислава Терзиева в интервю за &quot;Стандарт&quot;. Така от София до Бургас ще пътуваме само 3 часа. През следващия месец предсрочно ще бъде пусната и отсечката между Долна Диканя и Дупница от магистрала &quot;Струма&quot;. Тя пък ще скъси пътя до гръцкото море.</p>
<p>
	<strong>Кошмарът на олигархията</strong><br />
	В. Капитал Daily</p>
<p>
	Активна средна класа, т.е. свободните хора, които искат честни &quot;правила на играта&quot; в политиката и икономиката, и медии, които си вършат работата - това е истинският кошмар на едно управление, чиято цел е с ресурсите на цялата държава да обслужва най-вече интересите на шепа олигархични кръгове. В последните дни новата тройна коалиция в лицето на БСП, ДПС и &quot;Атака&quot; направи всичко възможно да се самоопише като точно такава власт. А с изчезването от парламента и в голяма степен от политическата сцена на ГЕРБ се доказа и правилото, че когато някой управлява без опозиция, превръща в опозиция самите управлявани.</p>
<p>
	<strong>Новата схема на властта: Разделяй и владей</strong><br />
	В. Капитал Daily</p>
<p>
	Опитите за противопоставяне на обществени групи на &quot;тези, които не могат да си платят сметките&quot; срещу &quot;заможните и образованите&quot;, посочвани като ядрото на сегашния протест, бяха заченати преди около седмица от медиите на неуспелия кандидат за шеф на ДАНС Делян Пеевски и от обществени фигури в лявото пространство. После мантрата бе възприета и от управляващите, а през последните два дни в изказванията си те вече лансират все повече и повече разделителни линии, опитвайки да налучкат успешната формула, която да дискредитира или делегитимира протестиращите или поне да разедини хомогенната група, която всяка вечер шества по маршрута си и иска оставка.</p>
<p>
	<strong>Плащаме парното по две тарифи</strong><br />
	В. Новинар</p>
<p>
	Най-после столичани ще си вземат глътка въздух от бомбастичните фактури за парно. Жителите на София вече ще плащат сметките си за парно по две тарифи &ndash; до 250 киловатчаса и до 1500 киловатчаса. Ползващите до 250 киловатчаса топлоенергия ще се възползват от 20-процентова отстъпка.</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	