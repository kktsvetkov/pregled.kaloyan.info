

	<div class="art">
		<div id="article_text" class="s4">
			
			
			<p>
	<strong>Избираме депутати с преференциален вот</strong></p>
<p>
	В. Стандарт</p>
<p>
	Преференциално гласуване в депутатските листи ще даде възможност на хората да пренареждат партийните списъци. Промените ще залегнат в новия изборен кодекс, а за тях настояват както граждански организации, така и премиерът Пламен Орешарски.</p>
<p>
	В предложенията на правителството са заложени още въвеждането на машинно гласуване, за да се ограничат фалшификациите на вота. Както и облекчени условия за независимите кандидати. Предложенията на правителството за новия изборен закон ще бъдат внесени за дебати в парламента. Идния вторник комисията на зам.-шефката на парламента отново ще събере неправителствените организации.</p>
<p>
	<strong>Половината българи искат Орешарски да си ходи, Плевнелиев вдига рейтинг</strong></p>
<p>
	В. Стандарт</p>
<p>
	51 на сто българите подкрепят исканията за оставка на кабинета &quot;Орешарски&quot;, а 42 на сто са против. 85% от хората одобряват протестите срещу избора на Делян Пеевски за шеф на ДАНС, 71% - тези срещу назначените (в Пловдив, Благоевград ) областни управители. Това сочи проучване на агенция Алфа Рисърч, което е стартирало на терен на 13 юни и е приключило на 18 юни 2013г. В периода на протестите към проучването е добавена нова част с цел да отрази общественото мнение за конкретната политическа криза и динамиката в доверието към правителството, основните политически партии и техните лидери. Анкетирани са 1019 пълнолетни граждани, подбрани по метода на квота въз основа на признаците пол, възраст и образование.</p>
<p>
	<strong>Кабинетът ще спасява ВМЗ-Сопот със секретен план</strong></p>
<p>
	В. Сега</p>
<p>
	След като стана ясно, че държавата сама ще спасява закъсалото ВМЗ-Сопот, без да го продава, вчера правителството прие план, който да вдигне на крак дружеството. Подробности за мерките, както и какви цели се залагат в ударния план не бяха дадени. Съобщено бе единствено, че секретният план трябва да доведе до оздравяване на компанията. &quot;Правителството прие доклад на министъра на икономиката и енергетиката, в който се предлагат мерки за стабилизиране и развитие на &quot;ВМЗ&quot; ЕАД. Кабинетът възложи на министър Добромир Стойнев да предприеме съответните действия за изпълнение на мерките&quot;, гласеше лаконичното съобщение след заседанието на МС.</p>
<p>
	<strong>Роумингът и мобилният интернет поевтиняват от 1 юли</strong></p>
<p>
	В. Сега</p>
<p>
	От 1 юли тарифи за роуминг и за мобилен интернет в чужбина ще бъдат намалени с 20 до 40%. Изходящите повиквания в рамките на ЕС от тази дата вече ще струват 24 евроцента (0.47 ст.) вместо сегашните 29. Цените за сърфиране в интернет през смартфона или таблета ще паднат от 70 на 45 евроцента (0.88 ст). Намаляването на цените на етапи е резултат от политиката на Европейската комисия за изравняване на тарифите в държавите членки. За последен път цените бяха намалени от 1 юли миналата година.</p>
<p>
	Още по-значително ще се усети поевтиняването на роуминга през следващата година, когато изходящите повиквания към чужбина ще струват 19 евроцента (0.37 ст.) на територията на ЕС. Промени ще има и в цените на sms-ите, които са по-често предпочитани за комуникация в чужда страна. От 1 юли тази година те падат от 9 на 8 евроцента (0.16 ст.), а през 2014 г. кратките съобщения се очаква да станат 6 евроцента. Най-осезаемо е смъкването на тарифите за мобилен интернет, който набира все по-голяма популярност заради смартфоните.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@vairfgbe.ot" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	