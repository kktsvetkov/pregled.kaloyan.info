

	<div class="art">
		<div id="article_text" class="s4">
			
			
			<p>
	<strong>С (твърде) бавни стъпки напред</strong></p>
<p>
	В. Капигал Daily</p>
<p>
	През март, през април, през юни... На няколко пъти тази година земеделското министерство обещаваше да представи проект на бъдещата програма за развитие на селските райони, която трябва да стартира от януари следващата година. Въпреки че работата по нея стартира още през 2011 г., към днешна дата представен проект няма. На практика двете подопечни на агроведомството европрограми&nbsp; - за селски райони и за рибарство, са единствените оперативни програми за следващия период до 2020 г., които нямат дори първоначални варианти. На този етап има единствено изготвен анализ и предложения за част от мерките в програмата, чийто бюджет се очаква да бъде около 2,8-2,9 млрд. евро. В началото на юни работна група от представители на държавата и неправителствения сектор е трябвало да се събере на поредно заседание, за да ги обсъди. Това обаче така и не е случило, а нова насрочена дата няма.</p>
<p>
	<strong>Развързваме кесията за първи път от 3 г.</strong></p>
<p>
	В. Стандарт</p>
<p>
	Хората развързаха кесията си и започнаха да харчат от спестяванията си за първи път от 31 месеца насам. През май общата сума на депозитите на граждани в родните банки отчете минимален спад от 12 млн. лв. (0,03%) до 35,31 млрд. лв., сочат данните на БНБ.Намаление на общата сума съхранявана от гражданите на депозит в банките не се беше случвало от септември 2010 г. насам. Развързването на кесията е свързано с традиционните ремонти в началото на лятото, абитуриентските балове, няколкото почивни дни през май, както и с резервациите за лятната ваканция. Но повишаването на разходите от страна на домакинствата съвпада и с изборите на 12 май, и със заявеното намерение на новото правителство да увеличи социалните разходи на хазната.</p>
<p>
	<strong>Новата реколта пшеница е с цена 350 лв.</strong></p>
<p>
	В. Стандарт</p>
<p>
	Прибирането на хлебното зърно в Добруджа започна при цена около 350 лева за тон.Очаква се обаче понижение заради добрата реколта и силната конкуренция, както от страна на традиционните производители Русия и Украйна, така и вече на Турция, коментира директорът по търговията на Софийската стокова борса Антонина Белопитова пред БНР.</p>
<p>
	&quot;Румъния и Турция ще са ни конкуренти тази година. Турция, която три години назад купуваше българска пшеница, сега и тя ще изнася пшеница. Румънците, които купуваха от Добруджа, за да изнасят по-евтино през Констанца, сега имат достатъчно своя пшеница&quot;, заяви експертът. &quot;От Софийската стокова борса регистрират и поевтиняване на всички търгувани стоки през първото полугодие. Тази тенденция обаче вещае повече тревога, отколкото спокойствие, защото потвърждава световната рецесия&quot;, посочи директорът на борсата Васил Симов.</p>
<p>
	<strong>Започнаха да търсят газ в &quot;Хан Аспарух&quot;</strong></p>
<p>
	В. Стандарт</p>
<p>
	Проучванията за наличие на природен газ и нефт в блок &quot;Хан Аспарух&quot; в дълбоките води на Черно море вече започнаха. Консорциумът между Total, OMV и Repsol, които спечелиха конкурса през 2012 г., започна реалните дейности.<br />
	Първоначално теренът от 7740 кв. км ще бъде изследван чрез метода на 3D сеизмиката. Това ще позволи определянето на местата, където по-късно ще се направят и сондажи. Очакванията към блок &quot;Хан Аспарух&quot; са големи, тъй като съвсем близо в румънски води OMV вече доказа значителни залежи на синьо гориво.</p>
<p>
	<strong>Кухото министерство на планирането блокира работата по магистралите</strong></p>
<p>
	В. Сега</p>
<p>
	Разцепването на министерството на регионалното развитие и благоустройството на две и отделянето на част от него в отделно ведомство блокира работата по инфраструктурните проекти от национално значение и създаде пълен административен хаос. В момента няма кой да издаде разрешение за строеж на лот 2 на магистрала &quot;Струма&quot;, научи &quot;Сега&quot;. Същият проблем бави и ремонтите на прословутите три виадукта на магистралите &quot;Хемус&quot; и &quot;Тракия&quot;, за които миналия май правителството на Бойко Борисов отпусна пари.</p>
<p>
	В началото на миналата седмица пътната агенция е приключила отчуждителните процедури за трасето между Дупница и Благоевград, но тъй като магистрала &quot;Струма&quot; е обект с национално значение, разрешението се дава от министъра на регионалното развитие и благоустройството. В новия кабинет обаче благоустройството беше извадено от това ведомство и прехвърлено към министерството на инвестиционното проектиране.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@vairfgbe.ot" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	