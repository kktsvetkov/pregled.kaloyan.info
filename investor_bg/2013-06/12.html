

	<div class="art">
		<div id="article_text" class="s4">
			
			
			<p>
	<strong>Не бутат къщи, ако са единствен дом</strong><br />
	В. Стандарт</p>
<p>
	Незаконните постройки няма да се бутат, ако са единствено жилище на собственика им. Това решиха депутатите от Временната комисия по правни въпроси в парламента. Те приеха проект за мораториум върху заповедите за премахване и забраните за ползване на незаконни строежи, които се ползват за постоянно обитаване, намират се в урбанизираните територии и са единствено жилище на собственика им. Същото правило ще важи и за строежи в държавни, общински и частни имоти на териториите на рибарските селища, изградени по Черноморското крайбрежие.</p>
<p>
	<strong>Заетост срещу по-ниски осигуровки</strong><br />
	В. Капитал Daily<br />
	След като предишното правителство реши да насърчава инвестициите, като преотстъпва осигуровки, сега и БСП предлага подобна мярка с цел да се ограничи младежката безработица. Идеята на социалистите е държавата да връща на работодателите част от разходите за осигуровки за всеки нает на възраст до 29 години за срок от година и половина. Мярката е част от пакет законодателни промени на левицата, които лидерът й Сергей Станишев определи като &quot;първи приоритети&quot;.</p>
<p>
	<strong>Резултатите от матурите са малко по-добри от миналогодишните</strong><br />
	В. Капитал Daily</p>
<p>
	&quot;Децата ни не са неграмотни.&quot; С това успокоение новият министър на образованието и науката Анелия Клисарова започна представянето на резултатите от външното оценяване след 7 клас и от матурите след 12 клас във вторник. Трудно е обаче да се погледне оптимистично на цялостната картина, когато резултатите показват, че близо половината от седмокласниците не покриват образователния минимум по български език и литература и математика за този етап, а наскоро и оценяването показа същото за над една четвърт от&nbsp; четвъртокласниците.</p>
<p>
	<strong>Авиоотряд 28 губи специалния си статут</strong><br />
	В. Сега</p>
<p>
	&quot;Личното такси&quot; на експремиера Бойко Борисов, както стана известен правителственият Авиоотряд 28, ще загуби привилегирования си статут на юридическо лице към Министерския съвет и ще мине на подчинение на министъра на транспорта Данаил Папазов. Това предвижда проект за промени в Закона за гражданското въздухоплаване, подготвен от правната дирекция на транспортното ведомство и публикуван на сайта за обществени консултации strategy.bg.</p>
<p>
	<strong>Данъчните започнаха тотална ревизия на Цветан Цветанов</strong><br />
	В. Сега</p>
<p>
	Бившият вътрешен министър Цветан Цветанов, който днес трябва да стане обвиняем по делото за незаконно подслушване в МВР, ще се сблъска с цялата тежест на държавната машина, която доскоро беше съмнително благосклонна към него. Зам.-градският прокурор на София Роман Василев е поискал от данъчните да направят пълна ревизия на имуществото му.&nbsp; Данъчните са получили разпореждането преди няколко дни. Официално от НАП нито потвърдиха, нито отрекоха информацията. Прокурорът Василев не отговаряше на мобилния си телефон, а говорителят Румяна Арнаудова заяви, че няма информация. Новината беше анонсирана наскоро от Делян Пеевски от ДПС от парламентарната трибуна.</p>
<p>
	<strong>Ударни проверки в автомивките</strong><br />
	В. Новинар</p>
<p>
	Ударни проверки в автомивките започва Столичният инспекторат. Ще се проверява за документи на собствениците, неправилно паркирали коли и за замърсяване от обектите. Това се налага заради зачестили сигнали на граждани, че на улиците покрай автомивките тече пенлива вода от препарати, обясниха от инспектората. Хората се оплакват и от автомобили пред почистващите обекти, които пречат на движението.</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	