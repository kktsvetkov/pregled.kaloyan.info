

	<div class="art">
		<div id="article_text" class="s4">
			
			
			<p>
	<strong>Трето руско лято</strong><br />
	В. &bdquo;Капитал Daily</p>
<p>
	Пролетно море, повече ранни продажби, оптимистични очаквания за следващите месеци. Такива са настроенията в туристическия бизнес в началото на лятото. Част от курортите по Черноморието вече откриха официално сезона, други ще го направят през следващите дни. Според оценките сега и през тази година морският туризъм ще отбележи ръст, но вероятно ще е малко по-слаб от предходните две. Очакванията са отново най-голямо повишение да има на туристите от източните пазари - основно Русия и Украйна, както и сходен или малко по-висок от 2012 г. интерес от Западна Европа.</p>
<p>
	<strong>Плевнелиев намекна за вето на цигарите в заведенията</strong><br />
	В. &bdquo;Сега&rdquo;</p>
<p>
	Желанието на новите управляващи да върнат старите условия за пушене в заведенията вероятно ще се сблъска с вето от президента Росен Плевнелиев. Вчера той категорично защити закона да остане такъв, какъвто е в момента, и пълната забрана да не се променя. &quot;Нека да се отнесем отговорно и към следващото поколение&quot;, призова Плевнелиев и призова България да даде пример като истинска европейска държава. Според него на дневен ред трябва да стоят теми, свързани с бъдещето на младите хора, а не темата за пушенето.</p>
<p>
	<strong>Просветният министър се отказа от финансирането на частните училища</strong><br />
	В. &bdquo;Сега&rdquo;</p>
<p>
	Финансирането на частните детски градини и училища с държавна субсидия няма да се случи и този мандат. Това стана ясно от изказване на новия просветен министър проф. Анелия Клисарова. Тя вече е категорична, че частните училища няма да получават държавно финансиране. За сметка на това допълнителни средства ще се заделят за подпомагане учениците от социално слаби семейства, посочи проф. Клисарова. Според нея има опасност държавната субсидия да доведе до увеличаванена броя на частните училища с ниско качество.</p>
<p>
	<strong>За 3 години тройната коалиция заменила 27 хиляди декара гори</strong><br />
	В. &bdquo;Сега&rdquo;<br />
	27 710 декара гори са били заменени от 2006 до 2012 г., показват данни от проект на национална стратегия за развитие на горския сектор в България за периода 2013-2020 г. Реално обаче това са заменки, правени основно до 2009 г., когато бяха забранени от правителството на ГЕРБ. Срещу тези 27 710 декара държавата е получила 88 620 декара частни гори. За държавните гори е доплатено и с още 16 млн. лв. На пръв поглед изглежда изгодно, но всъщност истинската цена на заменените имоти е далеч по-висока.</p>
<p>
	<strong>50 бона за наш лекар в Белгия</strong></p>
<p>
	в. &quot;Стандарт&quot;</p>
<p>
	С космическите 50 бона на месец клиники от Западна Европа изкушават лекарите ни. В Швейцария дават близо 17 000 евро на български психиатри. 23 000 евро за наши патолози пък предлагат в Белгия. Малко по-скромни са клиниките в Германия, Англия и Дания, които примамват медиците ни с оферти от по 15 000 евро заплата на месец, плюс безплатни езикови курсове.&nbsp; В същото време у нас опитни медици работят за по 1000 лв. на месец. Единствената детска клиника по кардиохирургия в Националната кардиологична болница в София, където спасяват бебета с вродени сърдечни малформации, е на път да остане без специалисти. Двама от тримата медици, без които операциите на новородени са невъзможни, са напуснали заради ниските заплати.</p>
<p>
	<strong>Братушките ни вземат черешите</strong><br />
	В. &bdquo;Стандарт&rdquo;</p>
<p>
	Братушките за втора поредна година са на път да ни оставят без череши. Инвеститор от Русия е поискал по 75 тона на седмица от късния кюстендилски плод. Заявката е получена в общината, съобщи кметът Петър Паунов. Тя ще бъде предадена на земеделските производители, които тепърва ще уговарят изкупната цена. Миналата година руснаци товариха с тирове череши за техния пазар и плащаха колосалната сума от 2,50 лв. за кило на едро. Нашите прекупвачи стигнаха едва до 1,20 лв. и останаха с празни ръце. В момента те извиват ръцете на земеделците с 0,60 лв. за килограм от ранните сортове, а на пазара ги предлагат по 1,60-2 лева.</p>
<p>
	<strong>Вигенин няма да връща ДС дипломати</strong><br />
	В. &bdquo;Новинар&rdquo;</p>
<p>
	Външният министър няма да реабилитира или да праща за посланици бивши сътрудници на ДС. Това заяви Кристиян Вигенин пред БНТ. Той обясни, че има за цел да създаде условия за спокойствие в системата и във ведомството. Въпреки това Вигенин уточни, че ще ползва максимално потенциала и познанията на тези хора. &bdquo;Не може министерството да се лиши от техните знания&rdquo;, заяви той.</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	