

	<div class="art">
		<div id="article_text" class="s4">
			
			
			<p>
	<strong>Финансиране без край</strong></p>
<p>
	<em>в. Капитал Daily</em></p>
<p>
	От години тютюнопроизводството е &quot;глезеното дете&quot; на земеделието. В миналото секторът беше щедро подпомаган от държавата и макар че след приемането на България в ЕС тази практика трябваше поетапно да приключи най-късно до 2010 г., фермерите, отглеждащи тютюн, и до днес продължават да получават десетки милиони субсидия от държавния бюджет.</p>
<p>
	Въпреки многобройните критики към субсидирането и въпреки факта, че средствата се дават уж за преориентиране на сектора към алтернативно производство, което ни най-малко не се случва, нито едно правителство досега не е посмяло да се откаже от нея. Наивно е да се очаква, че край на този порочен кръг ще сложи настоящият кабинет, в който сериозно участие има ДПС, а огромна част от хората, заето в тютюнопроизводството, са техният електорат.</p>
<p>
	<strong>Provident Financial е най-новият играч на пазара на бързи заеми</strong></p>
<p>
	<em>в. Капитал Daily</em></p>
<p>
	Provident Financial - България, е най-новият играч на местния пазар на бързи кредити. Дружеството е собственост на британската компания за потребителско кредитиране International Personal Finance (IPF), която през пролетта на тази година обяви, че подновява интереса си от 2011 г. към българския пазар в този сегмент. В средата на миналия месец Provident Financial е била регистрирана вече в Търговския регистър. Предстои регистрация и в БНБ като небанкова финансова компания. Инвестицията е на зелено.</p>
<p>
	В момента компанията извършва организационни дейности, като наемане и оборудване на помещения, формиране на екип и наемане на персонал, обясни за &quot;Капитал Daily&quot; адвокатът на Provident Financial Георги Цветков. На този етап обаче той посочи, че не би могъл да разкрие информация дали са подадени документите за регистрация в БНБ. От централната банка също не дават информация за конкретна компания, преди тя да е вписана в регистъра на финансовите институции.</p>
<p>
	<strong>Депутатите разрешиха създаването на нови парламентарни групи</strong></p>
<p>
	<em>в. Сега</em></p>
<p>
	Режимът срещу номадството, гласуван при предишния парламент, с който се забраняваше създаването на нови парламентарни групи, се разхлабва, стана ясно при обсъждането на промени в правилника на 42-рото НС. Група ще могат да правят 10 депутати, но не могат да се присъединяват към вече съществуващите ПГ. Освен това губят и държавната субсидия.</p>
<p>
	Шефът на временната комисия Мая Манолова обясни, че забраната за създаването на нови групи нарушава принципа на свободния мандат, заложен в конституцията. Затова се отменя. Заедно с колегата й Янаки Стоилов са внесли поправки в Закона за политическите партии, които отменят разпоредбата субсидията да следва депутата. От &quot;Атака&quot; са предложили същите промени с добавката тя да се отнеме за партиите извън парламента.</p>
<p>
	<strong>НСО купува луксозни коли за над 1 млн. лв.</strong></p>
<p>
	<em>в. Сега</em></p>
<p>
	Националната служба за охрана (НСО) е пуснала търг за покупката на седем луксозни автомобила и два микробуса. Прогнозната цена на поръчката е 1 058 300 без ДДС, а срокът за подаване на документи е 8 юли.</p>
<p>
	От обявата става ясно, че службата е ревизирала първоначалните си намерения да прави доста по-мащабна поръчка за автомобили. В началото на годината стана ясно, че от НСО са пуснали предварително обявление за обществена поръчка в официалния вестник на Европейския съюз. Тогава беше обявено, че ще бъдат купени 20 лимузини и 3 микробуса.</p>
<p>
	<strong>Българи крият ДДС с фирми в Румъния</strong></p>
<p>
	<em>в. Стандарт</em></p>
<p>
	Българи откриват фирми в Румъния и Гърцияq за да крият ДДС, сочат резултати от данъчни ревизии. При доставките от страните от ЕС сделките се декларират и ДДС се начислява и внася в хазната от българската фирма, която купува стоката. Този механизъм се използва от некоректни търговциq за да укриват плащането на ДДС, разказват ревизори. Контролът върху тези схеми трябва да бъде засилен, стана ясно и от думите на премиера Пламен Орешарски.</p>
<p>
	В рамките на ЕС данъчните администрации всеки месец обменят информация чрез системата VIES за всички сделки, облагани с ДДС, в рамките на общността. Така родните данъчни например получават данни за всяка доставка у нас на стоки от Италия, Румъния и Гърция. Ако родният търговец не обяви някоя сделка и не внесе дължимото ДДС, веднага му се прави проверка. Затова родните измамници си регистрират свои фирми в Румъния и Гърция, които са най-близо и затова са най-удобни за измамите с ДДС.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.vinabin@vairfgbe.ot" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	