

	<div class="art">
		<div id="article_text" class="s4">
			
			
			<p>
	<strong>Диагноза 2012: Хроничен спад при телекомите</strong></p>
<p>
	<em>в. Капитал Daily</em></p>
<p>
	Намаляващо население, падащи цени при основните източници на приходи, слаб интерес към нови услуги, силна конкуренция, затегната регулация, ниски доходи. Ако към този горчив коктейл добавите и малко политическа несигурност, ще разберете нежеланието на всеки акционер в голям телеком да инвестира в България. Годишният доклад на Комисията за регулиране на съобщенията (КРС) за състоянието на сектора през 2012 г. и перспективите пред него за следващите години (базиран на данни от компаниите на пазара и анализи на международни специализирани агенции) ясно показва точно тази картина. Поставена на световната карта, страната ни изглежда един доста неатрактивен пазар. Хубавата новина е за потребителите - че парите, които плащат на телекомите, стават все по-малко.</p>
<p>
	Според данните на КРС за 2012 г. общо телеком секторът в България се свива с 4%, като най-засегнати са приходите от сегментите на мобилните и фиксираните телефонни разговори. Компаниите от сектора успяват да компенсират частично понижението с ръст при интернет и пакетните услуги. При водещите телекоми &quot;Мобилтел&quot; отчита спад на приходите и на пазарния си дял, почти еднакъв с този от предходните години, докато БТК подобрява позициите си. &quot;Глобул&quot; запазва статуквото от предходната 2011 г.</p>
<p>
	<strong>Общината забрани протестите пред НДК заради конгреса на ПЕС</strong></p>
<p>
	<em>в. Сега</em></p>
<p>
	Столичната община няма да дава разрешителни нито на партиите, нито на протестиращите за провеждането на митинги днес и утре. Причината е конгресът на Партията на европейските социалисти (ПЕС), който ще се проведе в НДК в продължение на два дни. Няма пречка протестът да се провежда другаде.</p>
<p>
	Протестиращите традиционно минават късно вечер покрай НДК, за да викат и пред централата на ГЕРБ. За събота обаче тече специална организация за митинг пред НДК през деня, по време на конгреса, който на покаже на европейските социалисти какви са настроенията срещу БСП в България. Сергей Станишев е лидер не само на БСП, но и на ПЕС.</p>
<p>
	<strong>Фирмата с разваления боб ще доставя храни на бедните</strong></p>
<p>
	<em>в. Сега</em></p>
<p>
	Държавен фонд &quot;Земеделие&quot; вече е взел решение за класиране на 6 от 11 позиции за доставка на храна за бедни, установи проверка на &quot;Сега&quot;. Фирмата &quot;Чех Йосиф Новосад&quot;, издала сертификат за първо качество на боба с гъгрици, доставен през миналата година от &quot;Фантастика 95&quot;, печели поне една от позициите за доставка на храни за бедни тази година. Издаването на очевидно фалшивия сертификат завърши без наказание.</p>
<p>
	Тази година &quot;Чех Йосиф Новосад&quot; е класирана на 1-во място за доставка на олио. За друга позиция - доставка на картофено пюре на прах, фирмата също е подала най-добра оферта, но й е поискана обосновка на цената, защото тя е с повече от 20 на сто по-ниска от останалите предложения.</p>
<p>
	<strong>Възможни са дела срещу България заради спрените сайтове за онлайн залаганията</strong></p>
<p>
	<em>в. Сега</em></p>
<p>
	Решението на Държавната комисия по хазарта (ДКХ) да спре достъпа до 21 сайта за спортни залагания, защото не са лицензирани в България, предизвиква сериозно недоволство от страната на потребителите и е на път да доведе до съдебни дела. Решението ще засегне пряко много българи, които имат да получават суми по успешни залози и ще направи невъзможно проследяването на живо на редица спортни състезания. Ограничението е спорно и от юридическа гледна точка. Въпреки сериозните критики Държавната комисия по хазарта счита, че е само прост изпълнител на закона, а шефът й Иван Еничеров нарече иронично &quot;завалии&quot; финансово засегнатите от решението потребители.</p>
<p>
	Както &quot;Сега&quot; писа, решението на ДКХ за спирането на достъпа до сайтовете е изненадващо. Онлайн хазартът бе регламентиран за пръв път през 2012 г., като законът въведе изискване за лицензиране на операторите. То в момента технически не е възможно заради липсваща наредба, която да позволи ползването и на лаборатории извън България при одобряването на игралния софтуер. И без наредбата обаче интересът към лицензиране е нисък заради безпрецедентно високия данък спрямо други страни. У нас онлайн хазартът трябва да се облага с 15% върху направените залози, без да се отчита, че огромна част от тях се изплащат като печалби.</p>
<p>
	<strong>Депутати на два стола</strong></p>
<p>
	<em>в. Стандарт</em></p>
<p>
	Областни управители и зам.-министри не пускат креслата си в парламента. Те не са се отказали от депутатските места, както изисква законът. Народен представител ли е Иван Иванов, който за няколко часа беше зам.-министър на МВР? Горещият въпрос раздели на две социалистите и беше оставен за решение днес. Иванов няма публикувана заповед за назначение в &quot;Държавен вестник&quot;, нито се е отказал от парламента, обясниха от &quot;Позитано 20&quot;. От другата страна обаче стои аргументът, че мястото на назначени зам.-министри не се пази в НС и следователно вече е загубил депутатските си права. Червените спореха и дали е морално Иванов да се връща в групата им, след като в интернет сайтове се появи информацията, че е работел за СИК през 90-те. Това бе и причината за освобождаването му.</p>
<p>
	<strong>Камен Во срещу Вяра за БНТ шеф</strong></p>
<p>
	<em>в. Стандарт</em></p>
<p>
	Камен Воденичаров ще се изправи срещу шефката на БНТ Вяра Анкова в битката за директорския стол на &quot;Сан Стефано&quot; 29. Те са сред деветимата претенденти за най-високия пост на държавната телевизия. Срокът за подаването на документите изтече в 17 часа снощи.</p>
<p>
	В конкурса е решил да премери сили и Константин Каменаров, който безспорно е една от най-силните кандидатури, коментират по коридорите на &quot;Сан Стефано&quot;. В момента той е оперативен директор на БНТ. Дълги години Каменаров бе сред любимите новинари на хората. &quot;Преди да се върне на &quot;Сан Стефано&quot;, натрупа опит във фирми, които се занимават с комуникации. Има визия как телевизията да се развива&quot;, категорични са колегите му.</p>
<p>
	<strong>Искаме компенсации за загубени евросредства</strong></p>
<p>
	<em>в. Стандарт</em></p>
<p>
	Ще поставя въпроса за риска България да загуби евросредства пред председателя на ЕК Жозе Барозу. Това заяви премиерът Пламен Орешарски на среща с родни евродепутати в Брюксел. Според представителя ни в Европа Евгени Ангелов България е пропуснала възможността да предоговори условията по този програмен период и да потвърди като Румъния и Словакия правилото N+3 за усвояване на евросредствата, което щеше да ни даде допълнително време. Сега страната ни е закъсняла и трябва да усвои два пъти повече евросредства, отколкото за последните 2-3 години сумарно, за да няма загуба на пари. Според премиера Орешарски тази задача е амбициозна и почти невъзможна, което е доказано и от анализа на служебния вицепремиер.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.vinabin@vairfgbe.ot" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	