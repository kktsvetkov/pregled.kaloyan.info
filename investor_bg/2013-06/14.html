

	<div class="art">
		<div id="article_text" class="s4">
			
			
			<p>
	<strong>Правила във ваканция</strong></p>
<p>
	в. Капитал Daily</p>
<p>
	Когато в късните часове на един от последните работни дни на предходния парламент бе приет окончателно готвеният рекордните четири години нов закон за туризма, депутатите обясниха бързането си с важността на новите правила за работата на сектора. Именно там в заключителните разпоредби бе поставен срок и за изработване на цялата подзаконова база. С нея трябваше да се заеме служебното правителство, а дори уволненият първоначално зам.-министър по туризма Иво Маринов бе върнат на работа именно с цел тя да бъде изработена.</p>
<p>
	Сега обаче, дни преди заложения краен срок за 7-те наредби, заповеди и тарифи по закона, готови текстове отново няма. Нито пък обяснение защо.&nbsp; Заради вероятното преструктуриране на ресора в администрацията не е ясно въобще и кога ще бъдат приети. Това пък на практика блокира изпълнението на закона и създава напрежение в туристическия сектор, тъй като отлага влизането в сила на важни за брашна промени и представителите му са принудени да работят по старите правила, много от които са неадекватни на реалността.</p>
<p>
	<strong>Държавата взима Е600 млн. данъци от &quot;Южен поток&quot;</strong></p>
<p>
	<em>в. Стандарт</em></p>
<p>
	Южен поток&quot; ще вкара в държавния бюджет около 600 млн. евро данъци до края на 2015 г., когато ще потече първият газ по тръбата. На толкова се изчислява ДДС, което ще трябва да се плати по време на строежа на тръбата, трите компресорни станции и приемния терминал край Варна.</p>
<p>
	Очаква се строителството на българския участък от газопровода да струва около 3 млрд. евро, а 20% от тях, колкото е ДДС, са 600 млн. евро за бюджета, обясняват специалисти. Освен това държавната хазна ще получава и приходи от осигуровките на хората, наети за изграждането.</p>
<p>
	<strong>Огромни дупки в асфалта зейнаха в Овча купел</strong></p>
<p>
	<em>в. Стандарт</em></p>
<p>
	Асфалта на улица в столичния квартал Овча купел пропадна на няколко места. Жителите на квартала обезопасяват трасето като поставят клони в дупките. Районната община е сезирана, решение на проблема обаче още се чака, предаде бТВ.</p>
<p>
	Първото пропадане на улица &quot;Бойчо Огнянов&quot; става преди около месец. Земните маси се свличат и отварят яма с диаметър и дълбочина над 1 метър. Тогава хората решават да се справят сами с проблема и пълнят дупката с клон.</p>
<p>
	<strong>Ветерани искат глас в енергетиката</strong></p>
<p>
	<em>в. Стандарт</em></p>
<p>
	&quot;Знаем много, какво и как да се направи в българската енергетика и сме готови да го споделим с управляващите отрасъла.&quot; Това заявиха от наскоро учредения Национален съюз на миньорите и енергетиците в България на нарочен брифинг.&nbsp;Организацията обединява основно бивши специалисти от енергийния комплекс &bdquo;Марица-изток&quot;, но е готова да приюти и действащи миньори и енергетици.</p>
<p>
	&bdquo;Марица-изток&quot; беше най-добре, и финансово, и кадрово, когато мините и ТЕЦ-овете бяха под една шапка&quot;, припомни бившият шеф на мините Живко Гърдев, член на управителния съвет на новия съюз. Според експертите в него и сега най-доброто решение за оздравяване на комплекса &bdquo;Марица-изток&quot; било обединяване на държавните мини и държавния ТЕЦ-2. Според ветераните грешка е било и закриването на енергийното министерство от тройната коалиция, която се отметнала от предизборното си обещание да го възстанови като самостоятелна структура.</p>
<p>
	<strong>Дунав мост 2 се сдоби с Акт 16 с особено мнение</strong></p>
<p>
	<em>в. Сега</em></p>
<p>
	Неизяснени въпроси, свързани с прилежащата инфраструктура около Дунав мост 2, който официално се открива днес, бяха причината вчера кметът на града Герго Гергов да подпише Акт 16 за него с особено мнение, съобщиха от общината. Притесненията на градоначалника идват от двата надлеза над скоростната жп линия - до парк &quot;Нора Пизанти&quot; и на ул. &quot;Широка&quot;, която минава до ромския квартал &quot;Нов път&quot;.</p>
<p>
	Жп линията на практика ограничавала достъпа до града, защото все още няма изградена улица. Заради строежа на моста Видин - Калафат е бил съсипан и пътят, който води до западната промишлена зона, където са съсредоточени много офиси на фирми. &quot;Новата жп линия, която минава през града, отрязва цели квартали. Не са направени съответните подходи и достъпи, които да осигурят безопасното преминаване на пешеходци&quot;, заяви Гергов пред БНР. Той е поискал помощ от държавата, както и да се сформира комисия, която да прецени каква сума е нужна за решаване на проблемите.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	