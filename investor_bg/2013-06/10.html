

	<div class="art">
		<div id="article_text" class="s4">
			
			
			<p>
	<strong>Враждебен кредит</strong></p>
<p>
	<em>в. Капитал Daily</em></p>
<p>
	Екшън, полиция, камери, викове, заплахи, с две думи зрелищен скандал. Това се разигра в петък в офиса на един от големите доставчици на интернет на едро в страната. Фирмата се казва &quot;Глобъл комюникейшън нет&quot; и по думите на собственика й Димитър Ангелов практически е обект на опит за враждебно превземане от страна на Първа инвестиционна банка (ПИБ).</p>
<p>
	Дали всяка подробност от историята е вярна и точна и дали няма скрити детайли - няма как да бъде преценено, поне на този етап. Едрите факти са, че интернет доставчикът има кредит от 1.8 млн. евро към ПИБ и заради просрочие от 150 хил. евро банката изземва бизнеса. Продължение със сигурност ще има - едва ли Ангелов ще остави компанията си без борба. Как ще приключи всичко предстои да видим. Но историята си струва да бъде прочетена от всеки, който има дълг.</p>
<p>
	<strong>Търг в сърцето на парка</strong></p>
<p>
	<em>в. Капитал Daily</em></p>
<p>
	Преди години на това място трябваше да се издигне небостъргач. Сега има само парцел, който се продава. Така накратко звучи историята за терена от 1.1 дка в морската градина на Бургас, който на 11 юни ще бъде обявен за публична продан от частен съдебен изпълнител.</p>
<p>
	Взискател по делото е Българо-американска кредитна банка (БАКБ), а ответната страна са три дружества и едно физическо лице &ndash; Ваклин Стойновски, някогашен инициатор на мащабното строителство и сегашен общински съветник в Бургас.</p>
<p>
	<strong>Зелени, но бедни</strong></p>
<p>
	<em>в. Стандарт</em></p>
<p>
	Неделя, 9 юни 2013 г., 13:18 ч. - повечето българи си почиват или вършат домашната си работа. В същото време товарът по електроенергийната система на страната е доста по-добър от критичните нива по Великден, когато потреблението на ток у нас удари абсолютното дъно. Във въпросния час вчера натоварването по мрежата е 3455 мегавата по оперативни данни на Електроенергийния системен оператор (ЕСО).</p>
<p>
	Интересното е, че почти 1/3 от тях идват от зелените централи. Най-голям дял имат фотоволтаиците, които в този момент произвеждат общо 607 мегавата ток, или 17.37% от общото производство в България. На второ място, но с доста по-скромен дял от 6.81%, се нареждат големите ВЕЦ-ове. Останалите ВЕИ мощности работят с доста по-скромни капацитети, но всички зелени централи заедно дават точно 27.96% от тока у нас в този момент.</p>
<p>
	<strong>Съдът спря делото за отнетия лиценз на &quot;ЛУКойл България&quot;</strong></p>
<p>
	<em>в. Сега</em></p>
<p>
	Сагата с отнетия лиценз за данъчен склад на тръбопровода на &quot;ЛУКойл България&quot; от Бургас до София и свързаните с него 6 петролни бази затъна в нови съдебни перипетии.</p>
<p>
	Административният съд в София временно е спрял заведеното от &quot;ЛУКойл България&quot; дело срещу агенция &quot;Митници&quot;, защото в друг съдебен иск компанията се опитва да събори изцяло изискването за измервателни уреди по тръбопровода. Ако &quot;ЛУКойл България&quot; успее да убеди съда да отмени тези изисквания, решението за отнемане на лиценза ще падне по служебен път.</p>
<p>
	<strong>Ремонтът на пътя през прохода &bdquo;Петрохан&rdquo; ще приключи до 15 август</strong></p>
<p>
	<em>в. Сега</em></p>
<p>
	До 15 август ще бъде завършен ремонтът на пътя през прохода &quot;Петрохан&quot;. Това заяви вчера председателят на Агенция &quot;Пътна инфраструктура&quot; (АПИ) инж. Лазар Лазаров. Той пристигна специално за среща с над 200 души, които се събраха на пореден протест срещу лошото състояние на пътя през прохода. Повечето от протестиращите, които блокираха пътя, бяха шофьори от Берковица и от близкото село Бързия.</p>
<p>
	&quot;Ние няма да се откажем да следим какво става с ремонта на пътя, как се извършва, спазват ли се сроковете, защото вече осъзнахме своята сила&quot;, казва един от участниците в протеста, Теодора Генова, пред &quot;Фокус&quot;.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	