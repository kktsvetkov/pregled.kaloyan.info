

	<div class="art">
		<div id="article_text" class="s4">
			
			
			<p>
	<strong>ЕСО отново ограничава зелените централи</strong></p>
<p>
	В. Капигал Daily</p>
<p>
	Производителите на екологична енергия поискаха спешна среща с министъра на икономиката и енергетиката Драгомир Стойнев, защото се опасяват от опити той да бъде &quot;подхлъзнат&quot;. &quot;По начин, по който успешно беше заблудено служебното правителство в началото на неговото управление, се правят опити &quot;за подхлъзване&quot; и на сегашния кабинет чрез неосведоменост на новия министър&quot;, се казва в съобщение на Българската фотоволтаична асоциация (БФА).</p>
<p>
	Представителите на някои от асоциацииите на бранша на възобновяемата енергия (ВЕИ) се надяват до края на седмицата да имат възможност да обсъдят с министъра &quot;продължаващия рекет върху бизнеса от страна на държавното предприятие &quot;Електроенергиен системен оператор&quot; (ЕСО). Според асоциацията ЕСО и някои &quot;енергийни експерти&quot; са в основата на поредното заблуждение у управляващите. &quot;В публичното пространство отново се споменават понятия като колапс на електроенергийната система. В същото време ЕСО увеличава капацитета на работа на определени конвенционални централи (ТЕЦ)&quot;, предупреждава сдружението.</p>
<p>
	<strong>Избират зам.-министри в Евксиноград</strong></p>
<p>
	В. Стандарт</p>
<p>
	В правителствената резиденция в Евксиноград са били избрани по-голямата част от зам.-министрите в кабинета &quot;Орешарски&quot;, научи &quot;Стандарт&quot;. Както самият премиер обяви, той е провел консултации с партиите, подкрепящи кабинета в търсене на експерти за всеки един от ресорите в министерствата. През уикенда в резиденцията са били зам.-председатели на партиите на ДПС и БСП, както и други ключови формации и експерти.</p>
<p>
	Най-късно в четвъртък пълният комплект от ресорните заместници ще бъде обявен, уточниха от Министерски съвет. Ще са ясни и имената на губернаторите, както и разпределението на шефските места в парламентарните комисии. Преди да бъдат обявени обаче специална комисия от експерти към правителството ще пресее отново номинациите за зам.-министри и областни управители. Тя е под личния надзор на премиера Пламен Орешарски, който отново поискал строг контрол заради евентуални &quot;калинки&quot;.</p>
<p>
	<strong>Превозвачите искат защита и паркинги</strong></p>
<p>
	В. Стандарт</p>
<p>
	Бърза и адекватна защита на нашите превозвачи пред турската държава, която нарушава международните конвенции. За това настояват пред кабинета &quot;Орешарски&quot; от Българската асоциация на сдруженията в автомобилния транспорт, заяви председателят й Миролюб Столарски. Въпреки че предварително се бяхме договорили с Агенция &quot;Пътна инфраструктура&quot; рестрикциите срещу камионите в петък и неделя да бъдат от 16 до 20 часа, излезе заповед, която забрани движението до 22 часа. Това оскъпява превозите, категоричен е Столарски.</p>
<p>
	Да бъде приета стратегия за развитие на четирите вида транспорт поне до 2050 г., настоява Красимир Лалов, зам.-председател на Националното сдружение на българските превозвачи. Трябва да е ясно кой вид транспорт подкрепя държавата и кой - не, за да знаят инвеститорите къде да влагат парите си, обясни Лалов. Спешно трябва да бъдат изградени паркинги, отговарящи на най-новите евроизисквания, искат още превозвачите.</p>
<p>
	<strong>Търсим пазар за 3 млн. тона жито</strong></p>
<p>
	В. Стандарт</p>
<p>
	Близо 3 млн. тона пшеница може да бъдат изнесени тази година от страната ни. Въпреки предварителните скептични прогнози за добивите падналите в последните седмици валежи вероятно ще спасят зърното, каза селекционерът от Добруджански земеделски институт проф. Николай Ценов.</p>
<p>
	Реколтата от хлебно зърно ще бъде висока, колкото е била и през 1989 г., точно преди демократичните промени в страната, които обаче бяха свързани с разбиване на редица традиции в земеделието. Според проф. Ценов качеството на зърното ще бъде по-добро от миналата година, а добивът ще бъде 4,5-4,7 млн. тона.</p>
<p>
	<strong>Кабинетът &bdquo;Борисов&ldquo; ползвал военната авиация като такси</strong></p>
<p>
	В. Сега</p>
<p>
	Българската бойна авиация е била превърната във въздушно такси на властта по време на мандата на кабинета &quot;Борисов&quot;. Използването на хеликоптери &quot;Кугър&quot; и самолети &quot;Спартан&quot; е нараствало прогресивно с наближаването на края на управлението му. Ако през 2009 г. транспортният самолет е летял само веднъж за нуждите на властта, то през миналата година &quot;Кугър&quot; и &quot;Спартан&quot; са били използвани от управляващите 26 пъти. Дори се е стигнало до парадокса три различни хеликоптера да летят в един и същи ден, за да превозят членове на кабинета или техни гости. Това става ясно от справката на военното министерство, която е представена на парламентарната комисия за разследване на полетите на властта.</p>
<p>
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@vairfgbe.ot" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	