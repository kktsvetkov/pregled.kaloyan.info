

	<div class="art">
		<div id="article_text" class="s4">
			
			
			<p>
	<strong>Забранено, но не за всички</strong></p>
<p>
	<em>в. Капитал Daily</em></p>
<p>
	Много скоро изборът на българските фенове на спортните залагания ще бъде силно ограничен. Причината е, че достъпът до подобни интернет сайтовете, сред които и едни от най-популярните букмейкъри в света като Ladbrokes, BetFair, Betathome, ще бъде спрян.</p>
<p>
	Със свое решение от вторник Държавната комисия по хазарта (ДКХ) прие забранителен списък с общо 22 домейна. Достъпът до тях трябва да бъде ограничен за потребители с IP адреси от България, т.е. вече няма да могат да се правят залози в тях. Освен ако потребителите не излъжат системата чрез различни прокси сървъри, което предполага допълнителни умения. Чисто технически 22-та сайта ще бъдат недостъпни най-късно в края на идната седмица. Решението на регулатора може да се обжалва пред Административния съд в София в срок от 14 дни, но евентуалното му обжалване не спира неговото изпълнение.</p>
<p>
	<strong>Токът от слънцето драстично поевтинява</strong></p>
<p>
	<em>в. Стандарт</em></p>
<p>
	Токът от слънцето драстично ще поевтинее от 1 юли. Това пише в проекта на доклад на ДКЕВР за новите цени на тока от възобновяеми източници. Общественото обсъждане на документа ще бъде утре.</p>
<p>
	С цели 165 лв. на МВтч без ДДС (с близо 45%) пада изкупната цена на тока от покривни и фасадни фотоволтаични инсталации с мощност от 30 до 200 кВтпика. Така с един замах ножицата на ДКЕВР орязва цената от 369,08 лв. на 204,62 лв. без ДДС. Целта на регулатора е да принуди собствениците на соларите да използват по-голяма част от произведената от тях енергия за собствени нужди.</p>
<p>
	<strong>Погребват биомасата и 30 000 работни места</strong></p>
<p>
	<em>в. Стандарт</em></p>
<p>
	Над 30 000 нови работни места никога няма да бъдат открити, ако се приеме предложението на ДКЕВР от 11 юни за новите цени на енергията от възобновяеми енергийни източници. От Българската асоциация за биомаса (БАБ) определят това като мощен удар върху биомасата - единствения сектор при производството на възобновяема енергия, който гарантира хиляди нови постоянни работни места, и то в отдалечени райони с висока безработица. Една 5-мегаватова централа на биомаса осигурява заетост на 140 души.</p>
<p>
	Тези централи се изграждат в близост до суровината. Обикновено става дума за райони с висока безработица. Ако бъдат изградени дори 1/3 от допустимите мощности на биомаса (200 мегавата), новите работни места, пряко или непряко свързани с тези мощности, биха възлезли на около 10 000, като за 2/3 от тях не се изискват специални умения. Като вземем предвид данните от икономическите анализи, че на всеки 20 души, ангажирани в промишлеността, се разкриват 6 нови работни места, свързани със здравния сектор, публичния сектор и услугите, кумулативният ефект върху заетостта от изграждане на допустимите 600 мегавата централи на биомаса е 30 000 нови работни места.</p>
<p>
	<strong>БНБ загуби 473 млн. от срива на златото</strong></p>
<p>
	<em>в. Стандарт</em></p>
<p>
	С 473,5 млн. лв. намаля стойността на златото във валутните резерви на БНБ от началото на годината досега, сочат данните на Централната банка. Причината за това е сривът на цената на благородния метал на международните пазари с близо 18% от началото на 2013 г.</p>
<p>
	През януари монетарното злато заедно с вложенията на БНБ в инструменти в монетарно злато са възлизали на 3,149 млрд. лв., докато в началото на настоящия месец юли стойността на златото във валутния резерв намалява до 2,676 млрд. лв. Монетарното злато е част от валутния резерв на България, който гарантира валутния борд и фиксирания курс на лева към еврото.</p>
<p>
	<strong>15 млрд. в бизнеса с дългове</strong></p>
<p>
	<em>в. Стандарт</em></p>
<p>
	Близо 15 млрд. лева е общият размер на дълговете на фирми и граждани, дадени за събиране от колекторски фирми и съдия-изпълнители. Данните са към края на 2012 г., научи &quot;Стандарт&quot;. Скокът само за година е драстичен - през 2010 г. бирниците са търсили 2,5 млрд. лева.</p>
<p>
	Към момента събраните задължения са едва 1,1 млрд. лева. Хората основно дължат пари на мобилните оператори, топлофикационните и електроразпределителните дружества, както и на банките. Бизнесът е в капана на междуфирмена задлъжнялост, а повечето от компаниите са едновременно и кредитори, и длъжници. За да се издължат, те се обръщат към нови кредитори за нови суми и така затъват още повече. Близо 215 000 са образуваните дела срещу длъжници само при частните съдебни изпълнители. От тях около 55 000 са приключили, но тенденцията и през настоящата година е броят им да нараства.</p>
<p>
	<strong>Румънци събират дълговете ни</strong></p>
<p>
	<em>в. Стандарт</em></p>
<p>
	Ловци на дългове от Румъния влизат у нас. Една от най-големите колекторкси компании в страната ни &quot;Фронтекс&quot; вече е собственост на фонда за дялови инвестиции Emerging Europe Accession Fund (EEAF), който е с капитали от северната ни съседка. Фирмата е до болка позната на много българи с неплатени сметки към телекомите. Румънците наливат 6,5 милиона евро, които ще бъдат използвани и за изкупуване на борчове към банки.</p>
<p>
	Изпълнителен директор на &quot;Фронтекс&quot; вече е Изабела Якоб, която заменя досегашния шеф Тихомир Тошев. Румънката е ръководила една от най-големите колекторски компании в Източна и Централна Европа. Интересът на събирачите на дългове към пазара у нас показва, че в този бизнес има много хляб, коментират експерти.</p>

			<div style="display: block; clear: both; padding-top: 10px;"><i></i></div>		</div>
	</div>

	<!-- Mobile payment branding -->
	
	