

	<div class="art">
		<div id="article_text" class="s4">
			
			
			<p>
	<strong>Технологична седморка в Божурище</strong></p>
<p>
	<em>в. Капитал Daily</em></p>
<p>
	Малките и средните предприятия са толкова многобройни и разнопосочни, че образът им е мъгляв. Има една част обаче, която произвежда, и то разработва собствени идеи. Точно за такава група от седем български фирми с планове за нови инвестиции и продукти за глобалните пазари ще ви разкажем тук. Освен че са местни и експортно ориентирани, общото между тях е, че са избрали за своето разрастване Икономическата зона София &ndash; Божурище. За проектите си те получиха през седмицата сертификати клас Б от Българската агенция за инвестиции (БАИ).</p>
<p>
	И седемте дружества попадат във високотехнологични сектори - от лазерни технологии, през оптични устройства и термовизьори до промишлени автоматизирани системи и медицинско оборудване. Продукцията им е основно за износ, като повечето от тях правят над 80% от продажбите си в чужбина. Общата стойност на седемте инвестиции е 10.63 млн. лв., а изпълнението им ще създаде 56 нови работни места.</p>
<p>
	<strong>Бюджетни неволи</strong></p>
<p>
	<em>в. Капитал Daily</em></p>
<p>
	Нещо в бюджета не върви и това са приходите. Твърдението, с което се спекулираше от самото начало на годината, се превърна в официална правителствена позиция от края на миналата седмица. В първите си публични изяви след встъпването в длъжност премиерът Пламен Орешарски и финансовият му министър Петър Чобанов обясниха, че има риск държавата да събере с 1 млрд. лв. по-малко приходи от планираните за годината.</p>
<p>
	Ако това опасение се потвърди, прогнозираният за тази година дефицит от 1.1 млрд. лв. почти ще се удвои. Двата по-големи проблема са, че икономиката се намира в незадоволително състояние и че приходната администрация има пропуски в работата си.</p>
<p>
	<strong>Туризмът със собствен бюджет</strong></p>
<p>
	<em>в. Стандарт</em></p>
<p>
	Министерския съвет и ще разполага със собствен бюджет. Все още не е ясно дали новото ведомство ще остане в Пловдив, където бяха изпратени по-голяма част от чиновниците, които ръководят бранша, или ще се ситуира в София.&nbsp;Заради готвената промяна се налага и повторно приемане на закона за туризма.</p>
<p>
	В момента в него като принципал на бранша е вписан министърът на икономиката, енергетиката и туризма. Фонд към строителното министерство пък ще разпределя еврофондовете за туризъм през следващия програмен период 2014-2020 година. Тази промяна е заложена в новата оперативна програма &quot;Региони в растеж&quot;, чийто суров вариант е получил предварителното одобрение на Брюксел.</p>
<p>
	<strong>Правят ревизия на водните проекти</strong></p>
<p>
	<em>в. Стандарт</em></p>
<p>
	Проектите във водния сектор, които ще се финансират по Оперативна програма &quot;Околна среда&quot;, ще се ревизират. Целта е да се провери каква част от тях действително ще могат да бъдат осъществени. Това стана ясно от изказването на министъра на околната среда и водите Искра Михайлова пред &quot;Фокус&quot;.</p>
<p>
	Тя обясни, че по програмата има свръхдоговорени проекти. &quot;Тоест, ако програмата е 100%, във водния сектор специално има договорени проекти за 150%&quot;, каза Михайлова. Според нея по този начин, от една страна, се гарантира усвояването на средствата, но, от друга, се поставят под въпрос някои проекти. Възможно е парите за тях да не стигнат и трябва да се реши какво ще се случи с тях.</p>
<p>
	<strong>Строители искат нов закон за обществените поръчки</strong></p>
<p>
	<em>в. Новинар</em></p>
<p>
	Нов закон за обществените поръчки предлагат от Камарата на строители в България. Това заяви председателят на камарата Светослав Глосов, цитиран от Дарик.&nbsp;Сред акцентите, които предлагат от бранша, е да се върнат външните експерти в тръжните комисии, както и въвеждането на електронното възлагане на обществените поръчки.</p>
<p>
	Глосов коментира, че по този начин ще се гарантира публичност и прозрачност на обществените поръчки не само, когато се възлагат, но и в различните етапи от изпълнението им.</p>
<p>
	<strong>Отново продават плажа в Пазарджик</strong></p>
<p>
	<em>в. Новинар</em></p>
<p>
	Общинските съветници в Пазарджик отново обявиха за продан градския плаж &bdquo;Империя&rdquo;. Те одобриха процедурата за приватизация на плувния комплекс, след като Върховният административен съд отмени първата продажба с мотива, че не е спазена законовата процедура за сделката.</p>
<p>
	Местният парламент бе пуснал плажа за продажба по Закона за общинската собственост, а магистратите настояха това да стане по Закона за приватизацията и следприватизационния контрол.</p>
<p>
	<strong>80 000 българи остават без работа в края на годината</strong></p>
<p>
	<em>в. Сега</em></p>
<p>
	Десетки хиляди българи ще останат без работа точно преди най-тежките за заетостта зимни месеци, а за осигуряване на нова субсидирана заетост не са оставени никакви буфери в бюджета. За това предупреди вчера социалният министър Хасан Адемов пред БНР.</p>
<p>
	Причината за заложената бомба със закъснител на пазара на труда е, че най-много договори за временна заетост са сключвани през втората половина на 2012 г. и в началото на тази, а продължителността им е между 6 и 12 месеца. &quot;Само че оттук нататък пари за тези хора няма и няма как да бъдат наети&quot;, казва социалният министър Хасан Адемов.</p>
<p>
	<strong>Само половината магистрала &quot;Марица&quot; е готова 3 месеца преди крайния срок</strong></p>
<p>
	<em>в. Сега</em></p>
<p>
	3 месеца преди да изтече крайният срок за строителството на лот 2 на магистрала &quot;Марица&quot;, техническото изпълнение на отсечката е едва около 50%, съобщиха пред &quot;Сега&quot; от пътната агенция. Така сценарият с лот 4 на &quot;Тракия&quot;, чието завършване бе отлагано два пъти, е на път да се повтори и при тази магистрала. И двата проблемни участъка се строят от обединения, в които водещ партньор е &quot;ПСТ Холдинг&quot;.</p>
<p>
	При лот 2 на &quot;Марица&quot; холдингът работи заедно с австрийската фирма ПООР БАУ ГМБХ в обединение &quot;Марица хайуей&quot;. &quot;ПСТ Холдинг&quot; се свързваше с бизнесмена Васил Божков, но наскоро бе продаден на офшорната компания &quot;Галиано Уърлдуайд Лимитед&quot;, регистрирана на Британските Вирджински острови.</p>
<p>
	<strong>Министър Папазов ще решава за &quot;контраудар&quot; срещу турските превозвачи</strong></p>
<p>
	<em>в. Сега</em></p>
<p>
	България да прилага към турските превозвачи същите рестрикции, на каквито са подложени българските, са поискали от новия транспортен министър Данаил Папазов всички големи браншови организации у нас. Това съобщи Евгени Иванов, директор на Конфедерацията на работодателите и индустриалците в България. Не е ясно обаче как ще реагира министърът, тъй като той вече посочи, че българските превозвачи до голяма степен са си виновни за проблемите си с южната съседка.</p>
<p>
	Въпреки че преди дни три от четирите основни искания на българските транспортни компании бяха приети, от бранша подозират, че рестрикциите няма да спрат. &quot;Анкара е поставена под огромен натиск от Съюза на турските превозвачи, които настояват турското правителство да измести чрез дискриминационни мерки българските превозвачи от пазара&quot;, коментира Иванов.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	