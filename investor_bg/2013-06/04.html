

	<div class="art">
		<div id="article_text" class="s4">
			
			
			<p>
	<strong>Свалят наполовина такса &quot;пренос&quot;</strong></p>
<p>
	В. Стандарт</p>
<p>
	Такса пренос за износ на електроенергия да се намали двойно и така България да се върне на енергийните пазари на Балканите. За това ще настояват депутатите от &quot;Коалиция за България&quot;, стана ясно в понеделник. Темата била обсъждана на съвет на енергетиците на &quot;Позитано&quot; 20, потвърди за &quot;Стандарт&quot; Явор Куюмджиев.<br />
	Предварителните разчети показват, че от 36 лева таксата пренос може да стане 18 лв. за мегават. До 1200 мегавата износ, колкото е капацитетът на мрежата ни към Турция и Гърция, могат да бъдат продавани зад граница. А годишните приходи от това могат да надхвърлят 400 млн. евро. Реалистичните срокове за намаляването на въпросната такса са 2-3 месеца, уточни Куюмджиев.</p>
<p>
	<strong>Търсят олио и розово масло</strong></p>
<p>
	В. Стандарт</p>
<p>
	Китайски компании искат да внасят не само българско вино, но и наше олио и розово масло. Ще се радваме да се срещнем с всички производители на слънчогледово олио, които биха искали да работят с нас, каза Ли Кан, зам. генерален директор на китайската фармацевтична компания &quot;Синофарм Интернешънъл Корпорейшън&quot;. Той обяви, че само неговата фирма има нужда от 300 хил. тона олио годишно. Разбрах, че в България се произвежда и най-качественото розово масло в света и ще го препоръчам на компанията от нашия холдинг, която произвежда продукти с тази суровина, коментира още Кан.&nbsp;Очаква се да се разшири и износът на наши храни, след като се одобри и сертифицира процедура за износ на българска царевица, люцерна, риба, рибни продукти, мляко и млечни продукти за Китай.</p>
<p>
	<strong>БСП и ДПС ще преразгледат данъка върху лихвите по депозитите</strong></p>
<p>
	В. Сега</p>
<p>
	БСП и ДПС готвят частична отмяна на данъка върху лихвите по депозити, като от него ще бъдат освободени малките спестявания, научи &quot;Сега&quot;. Вероятно необлагаемият минимум ще бъде за влоговете до 1000 лв. Идеята бе посрещната скептично от банкери, които не очакват особен ефект от промяната.</p>
<p>
	Депутатът от ДПС Алиосман Имамов прогнозира, че повече яснота за промяната ще има при приемането на бюджета за следващата година. &quot;По-вероятно е идеята да бъде осъществена&quot;, прогнозира депутатът.</p>
<p>
	Георги Кадиев от &quot;Коалиция за България&quot; предположи, че прагът за отпадане на данъка ще бъде за влог до 1000 лв. Той цитира данни на БНБ, според които 70% от депозитите са под тази стойност. Според него извън необлагаемия минимум трябва да се приеме, че налогът ще важи за всички видове депозити. При окончателното въвеждане на 10-процентния данък върху лихвите по депозитите предишните управляващи от ГЕРБ направиха лека отстъпка, като решиха, че той няма да важи за безсрочните влогове, каквито обикновено са детските. Те дадоха заден, след като отнесоха много критики, че посягат на спестяванията на децата. В момента не се облагат и разплащателните сметки. В резултат банките започнаха да предлагат изгодни условия по разплащателни сметки и безсрочни влогове, за да се заобиколи плащането на данъка. С него не се облагат и лихвите по депозитите на партиите.</p>
<p>
	<strong>Лошото време и археолози забавили магистрала &quot;Марица&quot;</strong></p>
<p>
	В. Сега</p>
<p>
	Пътната агенция все още води преговори със строителя на лот 2 на магистрала &quot;Марица&quot; - обединението около &quot;Холдинг пътища&quot;, но няма яснота дали фирмата ще дострои отсечката. Както &quot;Сега&quot; писа, три месеца преди крайния срок техническото изпълнение на участъка от Димитровград до Харманли е едва 50%, а на строителя на &quot;Марица хайуей&quot; са преведени към 65 млн. лв., което е 44% от сумата по договора.</p>
<p>
	Вчера шефът на АПИ Лазар Лазаров се впусна в обяснения за лот 1 на &quot;Марица&quot;, но за проблемния лот бе лаконичен: &quot;Подобно на прохода &quot;Петрохан&quot; се водят преговори с фирмата, за да може да довърши нещата&quot;, каза Лазаров. И допълни оптимистично: &quot;Магистрала &quot;Марица&quot;, разбира се, ще я бъде&quot;. Какво му дава такъв оптимизъм не стана ясно, тъй като се оказа, че и строителството на отсечката между Оризово и Димитровград е замразено. Причините се оказаха две - археологически проучвания и зимата. Според Лазаров работите тук ще бъдат възобновени чак в средата на юни. По договор срокът е ноември, а досега са готови около 35% от отсечката по данни на АПИ.</p>
<p>
	<strong>БСП вкарва държавата в частните училища и болници</strong></p>
<p>
	В. Сега</p>
<p>
	Първата седмица на новите министри завърши с някои смели, дори неприложими идеи за реформи в поверените им ресори. Общият им знаменател е засилването на ролята на държавата.</p>
<p>
	Здравният министър Таня Андреева е поредният, който ще се опита да вкара ред в създаването на нови болници и във финансирането им, но с вече удряли на камък идеи. Тя ще настоява да се обвържат разрешителните за дейност и регистрация на лечебните заведения с това дали има нужда от тях в съответните райони. Подобен подход обаче трудно ще мине, тъй като веднага ще бъде атакуван с противоконституционно ограничаване на частната инициатива.</p>
<p>
	Сходно изказване за своята област направи и просветният министър проф. Анелия Клисарова. Тя вкара в приоритетите си чувствителна за левицата тема - финансирането на частните училища. Проектът за училищен закон на ГЕРБ предвиждаше и те да получават държавна субсидия от 2016 г. &quot;Мисля, че трябва да се затегне режимът за нови частни училища, трябва и да се направи проверка на съществуващите... Не искам да има изключително много частни училища с ниско качество&quot;, каза проф. Клисарова през почивните дни.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@vairfgbe.ot" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	