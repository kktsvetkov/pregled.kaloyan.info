

	<div class="art">
		<div id="article_text" class="s4">
			
			
			<p>
	<strong>Хвани ме, ако можеш</strong></p>
<p>
	<em>в. Капитал Daily</em></p>
<p>
	Игра на нерви започна между онлайн букмейкъри и Държавната комисия по хазарта. След като миналата седмица съдът одобри първия в историята на България черен списък със сайтове за залагания, до които достъпът от България трябва да се забрани, в понеделник регулаторът изготви втори ограничителен списък с 28 домейна.</p>
<p>
	Интересното е, че в новия списък има линкове към огледални платформи на известни букмейкъри, до които достъпът бе забранен миналата седмица. Така те продължават да предлагат услугите си и да събират залози от българи, въпреки че нямат лиценз за страната. Например Bet365.com вече се подвизава в глобалната мрежа като аllsport365.com, а sportingbet.com като bg.sportingbeteurope.com.</p>
<p>
	<strong>Болест в здравната каса</strong></p>
<p>
	<em>в. Капитал Daily</em></p>
<p>
	Здравният сектор е обзет от пълен институционален хаос вече месец, т.е. откакто новите управляващи влязоха във властта. Пациентите не получават животоспасяващи лекарства навреме, защото служителите очакват управителя на Националната здравноосигурителна каса (НЗОК) да бъде сменен и работят още по-бавно, самата каса бави плащанията на болниците, а софтуерът й непрекъснато прави волни или неволни грешки и отказва да отчита лечението в реанимация, на онкоболни и на пациенти на хемодиализа. Никакви важни решения не се вземат от месец, защото надзорният съвет на институцията не работи.</p>
<p>
	<strong>АЕЦ губи стотици хиляди на ден</strong></p>
<p>
	<em>в. Стандарт</em></p>
<p>
	АЕЦ &quot;Козлодуй&quot; трупа огромни загуби заради незаконното ограничаване на мощностите й от тази зима, обяви изпълнителният директор на централата Валентин Николов. Точно 880 хиляди лева се губят, ако един 1000-мегаватов реактор не работи 24 часа, уточни той. И в момента V блок е натоварен с 50 процента от капацитета си, а VI - със 70. &quot;Ако продължават така да ни тормозят, нещата още повече ще се влошат&quot;, прогнозира атомният шеф.</p>
<p>
	По тази причина централата няма да може да изпълни инвестиционната си програма за тази година, която е 200 милиона лева, без да тегли кредит. Собствените й ресурси няма да стигнат, а НЕК продължава да й дължи над 360 милиона лева. При това положение не е ясно кога VI блок ще спре за ремонт.</p>
<p>
	<strong>БЕХ прибирал пари от &quot;Мини Марица-изток&quot;</strong></p>
<p>
	<em>в. Стандарт</em></p>
<p>
	Държавните мини са били шамаросвани от държавния Български енергиен холдинг с крупни суми за съвети. По 138 лева на час са взимали експертите на БЕХ, за да консултират държавното дружество &quot;Мини Марица-изток&quot;. Скандалният факт е станал известен при посещението на министъра на икономиката и енергетиката Драгомир Стойнев в мините преди седмица. &quot;Ще спрем това безконтролно изтичане на средства&quot;, обеща министър Стойнев.<br />
	Хонорарите са били разписвани по времето, когато начело на БЕХ бе Михаил Андонов. Той бе уволнен миналия вторник. Мотивите са, че е разследван и заради това му е отнет достъпът до секретна информация.</p>
<p>
	<strong>Искаме нова отсрочка за млечните ферми</strong></p>
<p>
	<em>в. Стандарт</em></p>
<p>
	Страната ни ще поиска нова отсрочка, така че да не бъдат затворени млечните ферми, които не отговарят на европейските изисквания. В края на следващата седмица ще приключи одитът на експертите от Европейската комисия, които трябва да установят напредъка на страната ни при изпълнение на правилата на ЕС за производство на мляко, обясниха от земеделското министерство.</p>
<p>
	След това в зависимост от оценката, която те направят, страната ни ще реши дали да поиска година или още 24 месеца амнистия за животновъдните стопанства, които не покриват изискванията на общността. Според договорките с Брюксел те трябва да бъдат затворени в края на тази година. Фермерите получиха вече две такива отсрочки. Въпреки това по данни на агроведомството в момента 30 000 ферми продължават да работят в условия, недопустими за Евросъюза.</p>
<p>
	<strong>Еврокомисар на оглед в депото в село Яна</strong></p>
<p>
	<em>в. Новинар</em></p>
<p>
	Еврокомисарят по околната среда Янез Поточник пристигна в България, съобщиха от пресслужбата на ЕК в София. В понеделник той посети депото за неопасни отпадъци в село Яна, където предстои да се построи завод за механично биологично третиране на боклук. Комисар Поточник ще вземе участие днес в конференция, организирана съвместно от Европейската комисия и WWF-България, на тема &quot;Преминаване към ресурсно-ефективна зелена икономика в региона на река Дунав&quot;.</p>
<p>
	<strong>Над 10 млн. лв. ще струва ремонтът на 2.5 км от бул. &quot;Цариградско шосе&quot;</strong></p>
<p>
	<em>в. Сега</em></p>
<p>
	Ремонтът на 2.5 км от столичния булевард &quot;Цариградско шосе&quot; ще струва най-малко 10.1 млн. лв. Толкова е най-ниската предложена цена за реконструкцията на булеварда в участъка от 4-ти км до надлеза над бул. &quot;Александър Малинов&quot;, който води към кв. &quot;Младост&quot;. Това стана ясно вчера, след като бяха отворени ценовите оферти на кандидатите да ремонтират участъци от &quot;Цариградско шосе&quot; и бул. &quot;Сливница&quot;.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	