

	<div class="art">
		<div id="article_text" class="s4">
			
			
			<p>
	Водеща тема за печатните издания тази сутрин е изборът на Делян Пеевски за председател на Държавната агенция &quot;Национална сигурност&quot;. Вестник &quot;Сега&quot; отбелязва недоволството и вътре, в редиците на БСП, но в същото време депутатите от Столетницата &quot;покорно&quot; са гласували за представената им кандидатура.</p>
<p>
	Вестник &quot;Стандарт&quot; пише за &quot;завъртени сценарии с мутри и погроми&quot; и искането на новият председател да бъде съден по делата си.</p>
<p>
	Вестниците &quot;24 часа&quot; и &quot;Труд&quot; &quot;заложиха&quot; на изненадата от номинацията и избора за нов шеф на агенцията. Двата всекидневника цитират мненията на президента, Сергей Станишев и Бойко Борисов по казуса.&nbsp;</p>
<p>
	<em>Ето и какви са другите важни теми, които намериха място във вестниците тази сутрин:&nbsp;</em></p>
<p>
	<strong>Прегледи директно при специалист предлага здравният министър</strong><br />
	В. Сега</p>
<p>
	Пациентите да могат да отидат директно при специалист за преглед, ако личният им лекар е изчерпил направленията си, е една от идеите на здравния министър Таня Андреева за премахване на лимитите в здравеопазването. Тя отговаря на питане на депутата от ГЕРБ Джема Грозданова как смята да изпълни обещанието си да няма лимити в сектора, като в същото време въведе регулации.</p>
<p>
	<strong>Война за ОЦК</strong><br />
	В. Стандарт</p>
<p>
	Война за активите на затъналото в дългове ОЦК пламна в Кърджали. Валентин Захариев, заедно с частен съдебен изпълнител и няколко яки момчета се опитват да пречат на развитието на ОЦК Кърджали, заявиха от &quot;Хармони 2012&quot;. Фирмата купи голяма част от активите на ОЦК и заяви, че иска да възроди производството на цинк в комбината. ОЦК затъна в дългове, докато Захариев се разпореждаше с предприятието. От &quot;Хармони 2012&quot; уточняват, че в момента Захариев заедно с частния съдебен изпълнител се опитва да опише имуществото на комбината и чрез офшорната си компания &quot;Уолдроп инк&quot; да го продаде.</p>
<p>
	<strong>Папазов: Няма да откажем на инвеститор за БДЖ</strong><br />
	В. Стандарт</p>
<p>
	Ако се появи голям стратегически инвеститор за &quot;БДЖ - Товарни превози&quot;, няма да му откажем, но аз съм абсолютно сигурен, че такъв няма да дойде. Това каза по БНР транспортният министърът Данаил Папазов. Той заяви, че ако до 20 юни не се появи сериозен инвеститор, приватизацията на &quot;БДЖ - Товарни превози&quot; ще бъде спряна. Транспортното министерство обмисля варианти за преструктуриране на компанията, включително и чрез освобождаване и продажба на някои от сградите й, каза Папазов. От това ще дойдат свежи приходи. За 2-3 седмици постъпиха доста предложения от ръководството на &quot;Холдинг БДЖ&quot; за оздравяване на &quot;Товарни превози&quot;, така че се надявам в близко бъдеще да се видят резултатите, каза Папазов.</p>
<p>
	<strong>Застрахователи изнесоха в чужбина 2,63 милиарда</strong><br />
	В. Стандарт</p>
<p>
	Застрахователните компании са изнесли в чужбина 2,63 млрд. лв., сочат данните на БНБ. Оказва се, че 49% от управляваните от застрахователите средства са инвестирани зад граница. Общият размер на средствата на застрахователите и здравноосигурителните дружества, които работят в България, възлиза на 5,365 млрд. лв. към края на март. Те се увеличават с 457 млн. лв. (9,3%) за една година. Средствата, инвестирани в държави от ЕС, нарастват с 360 млн. лв. (18%) за година и към края на март са 2,361 млрд. лв. В същото време активите на застрахователите, вложени в България, се увеличават само с 57,2 млн. лв. (2,1%) до 2,735 млрд. лв.</p>
<p>
	<strong>Мъж нападна и преби Люба Кулезич</strong><br />
	В. Новинар</p>
<p>
	Неизвестен мъж е нападнал теливизионната водещата Люба Кулезич около 20 часа и я пребил. Инцидентът е станал на бул. &quot;Цар Борис Трети&quot; в София. Кулезич е била нападната в гръб. &quot;Отивах до един бизнес център. Зад гърба ми изскочи млад мъж, събори ме и започна да ме рита. Започнах да викам и той си тръгна, без да бърза. Не е посягал към чантата ми&quot;, заяви Люба Кулезич.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	