

	<div class="art">
		<div id="article_text" class="s4">
			
			
			<p>
	<strong>Висока водна топка</strong></p>
<p>
	<em>в. Капитал Daily</em></p>
<p>
	Проект на наредба за изискванията и критериите за ВиК операторите предизвика недоволството на компаниите - доставчици на водни услуги. Идеята на документа е да зададе критерии за квалификацията на управленския персонал и дори за някои позиции от по-средно управленско ниво. Те обаче бяха определени като дискриминационни от представители на Българската асоциация по водите (БАВ).</p>
<p>
	Притеснителни за ВиК компаниите са и някои от финансовите показатели, които ще се изискват от тях, тъй като това може да доведе до отпадане на дружества от пазара. От асоциацията коментираха, че ще настояват първо да се изработи специален закон за водоснабдяване и канализация, каквато идея има от години, а не да се правят поправки на парче на действащата нормативна база.</p>
<p>
	Наредбата е изготвена по поръчка на регионалното министерство от обединение &quot;Евролекс ВиК 1&quot;, където управляващ е Андрей Делчев, по-известен към момента като председател на Българската петролна и газова асоциация.</p>
<p>
	<strong>Пореден опит на &quot;Дир.БГ&quot; да набере пари отива към неуспех</strong></p>
<p>
	<em>в. Капитал Daily</em></p>
<p>
	Интернет компанията &quot;Дир.БГ&quot; не е успяла да привлече никакви инвестиции в опита си да увеличи капитала си, стана ясно от съобщение на Българската фондова борса. В понеделник пазарният оператор организира аукцион за всички неизползвани права, които са издадени от увеличението &ndash; над 4.6 млн. броя.</p>
<p>
	От съобщението става ясно, че нито едно от тях не е било използвано за записване на акции до момента, след като търговията с тях на БФБ започна в края на май, а от 18 май с тях вече можеха да се записват нови акции. Това означава, че дори основният собственик и изпълнителен директор Владимир Жеглов не е записал никакви нови книжа. Първоначално вчера той беше зает за разговори, а впоследствие спря да отговаря на телефона си.</p>
<p>
	<strong>Бизнесът е затруднен да обслужва задълженията си към банките</strong></p>
<p>
	<em>в. Стандарт</em></p>
<p>
	&quot;Има ръст на лошите корпоративни кредити, което означава, че бизнесът е затруднен да обслужва задълженията си и това, за съжаление, е една негативна тенденция&quot;, това каза за Фокус Райна Миткова &ndash; Тодорова, председател на Асоциацията на колекторските агенции в България по повод данните на Централната банка за април, които показват, че лошите кредити на банковата система нарастват.</p>
<p>
	&quot;Ако бизнесът има затруднения, не може да осигурява работни места, не може дори да плаща заплати, това веднага ще рефлектира и върху личните съдби на всички хора, заети в тези затруднени сектори. Така най-вероятно статистиката ще рефлектира в своето продължение в невъзможност на тези хора също да покриват своите нужди, своите задължения&quot;, посочи Тодорова.</p>
<p>
	<strong>Изграждаме електропроводи към Турция и Гърция</strong></p>
<p>
	<em>в. Стандарт</em></p>
<p>
	Износът на ток от България ще бъде увеличен и чрез изграждане на нови електропроводи към Турция и Гърция. Това стана ясно от думите на директора на Централното диспечерско управление към ЕСО Митю Христозов на конференция на тема &quot;Българската ядрена енергетика&quot;.</p>
<p>
	Изграждането на новите електропроводи е заложено в плана за развитие на ЕСО за следващите 10 години. Кабелът към Турция ще тръгне от Бургас и ще се свърже с местната електроенергийна система при Вербана в близост до Истанбул. Електропроводът към Гърция пък ще стига близо до Солун, при Неа Санта. И двата електропровода ще бъдат с мощност 400 киловолта. Още не е ясно кога ще започне изграждането им. От думите на Христозов обаче се разбра, че приоритетният проект ще бъде този към Турция.</p>
<p>
	<strong>До септември пускат 2 магистрали и жп линия</strong></p>
<p>
	<em>в. Стандарт</em></p>
<p>
	Четири големи инфраструктурни проекта, финансирани по ОП &quot;Транспорт&quot;, ще бъдат пуснати в експлоатация до края на лятото. Това стана ясно по време XIV заседание на Комитета за наблюдение на програмата в Несебър. Това са първият участък на жп линията Пловдив-Бургас, лот 1 на магистрала &quot;Струма&quot;, последните 32 км от магистрала &quot;Тракия&quot; и връзката на софийския околовръстен път с магистрала &quot;Хемус&quot;.</p>
<p>
	В рамките на ОП &quot;Транспорт&quot; са положени 27 км нови жп линии, обновени са други 169 км жп линии, изградени и модернизирани са 82 км пътища, построени са 13 км метромрежа с 13 нови метростанции. Това обяви инж. Галина Василева, директор на дирекция &quot;Координация на програми и проекти&quot; в транспортното министерство. Досега са договорени над 1,962 млрд. евро, което е 98% от бюджета на програмата, а разплатените средства надхвърлят 930 млн. евро.</p>
<p>
	<strong>ИТ секторът у нас пред криза</strong></p>
<p>
	<em>в. Новинар</em></p>
<p>
	Криза за ИТ сектора у нас прогнозират от бранша. &bdquo;Технологичният бизнес в България се намира пред зима. По всичко личи, че тя може и да не бъде кратка&rdquo;, предупредиха анализатори.<br />
	Според експертите проблем е, че няма ИТ бюджет нито в държавата, нито в общините. &bdquo;Доста от обществените поръчки са самоцелни и при процедурата, и при използване на резултата от тях. Затова няма достатъчно добри резултати в ИТ областта&rdquo;, обясни Николай Аврамов, управител на системния интегратор.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	