

	<div class="art">
		<div id="article_text" class="s4">
			
			
			<p>
	<strong>Спасяват БДЖ с пари от държавата</strong></p>
<p>
	В. Стандарт</p>
<p>
	Спасяват БДЖ с пари от държавата. Ръководството на холдинга е разработило три основни варианта, върху които умуват юристите и финансистите в транспортното министерство, научи &quot;Стандарт&quot;. Целта и на трите е БДЖ да се справи със своята огромна фирмена задлъжнялост, която към 30 април надхвърляше 709 млн. лв. И трите варианта са свързани с предоставянето на пари от държавата.&nbsp;Първият вариант, който формално все още е валиден, е довършване на процедурата за приватизация на &quot;БДЖ-Товарни превози&quot; и продажба на други неоперативни активи.</p>
<p>
	Целта е холдингът да си осигури т.нар. собствен принос от 50% от сумата на задълженията, което ще позволи ЕК да разреши държавна помощ за изплащане на останалите 50%, обясниха финансисти от транспорта. Тук са разработени няколко подварианта съобразно договореностите, които могат да се постигнат с кредиторите за разсрочване на задълженията. Лично транспортният министър Данаил Папазов обаче изрази съмнение, че до 20 юни ще се появи купувач на &quot;БДЖ-Товарни превози&quot;.</p>
<p>
	Третият, най-невероятен, вариант е свързан с проучване на възможността дали държавата със задна дата би могла да поеме всички или част от дълговете на БДЖ към датата на влизането на България в ЕС.</p>
<p>
	<strong>Повечето болници с по-малко пари</strong></p>
<p>
	В. Стандарт</p>
<p>
	Повечето болници през тази година имат по-малко пари от държавата в сравнение с миналата. Това показва справка за първите 3 месеца на 2013 г. за парите, които касата отпуска на клиниките. Причините са в появата на нови клиники и лечебници, прехвърлянето на финансирането за интензивните и високоспециализирани дейности от здравното министерство към касата, както и лимитите за дейността им.</p>
<p>
	Средствата, които повечето болници са получили от фонда за първите три месеца в сравнение с миналата година са почти същите. Проблемът е, че сега клиниките не получават допълнителни пари за интензивни грижи или високоспециализирани изследвания с ПЕТ/СКЕН например от министерството. Общата сума за тях за годината е около 50 млн. лв. За първите три месеца на 2013 г. обаче касата е платила едва 4,5 млн. за реанимациите и 965 хил. за високоспециализираните дейности. Така на практика се оказва, че приходите на повечето държавни болници са по-малки.</p>
<p>
	<strong>Фонд ще помага при строежа на кораби</strong></p>
<p>
	В. Стандарт</p>
<p>
	По-ниски данъци за всички компании, свързани с опериране на кораби, корабостроене, кораборемонт и с инвестирането на средства в тези области. За това настоява пред кабинета &quot;Орешарски&quot; морската ни индустрия.<br />
	За целта правителството да инициира, а парламентът да приеме бързи промени в Закона за корпоративното подоходно облагане и в Закона за ДДС, искат от морския бранш. С промените да се допълни обхватът на услугите, предоставяни на шипинга, които се облагат с нулева ставка на ДДС, иска морският бизнес. Това са само част от проблемите, за чието решаване морската общност ще настоява на срещата си с премиера Пламен Орешарски и министъра на транспорта Данаил Папазов днес в управлението на пристанище Варна.</p>
<p>
	<strong>Тежки времена за зърнените босове</strong></p>
<p>
	В. Стандарт</p>
<p>
	Седмици преди прибирането на пшеницата в България всички погледи са обърнати към международните пазари.&nbsp;На водещите борси в Чикаго, Париж, Лондон и Хамбург цените се потопиха още преди излизането на редовния месечен доклад за световното търсене и предлагане на зърно на американското министерство на земеделието (USDA). Липсва и интерес към електронните пазари, от където хедж фондовете масово се изнасяха през последните месеци без изгледи за скорошно завръщане. Прогнозите на Goldman Sachs и Citigroup са за допълнително поевтиняване при суровините и влизане в низходящ цикъл заради забавения икономически ръст в глобален мащаб.</p>
<p>
	<strong>Бизнесът прати на поправителен новата програма &quot;Конкурентоспособност&quot;</strong></p>
<p>
	В. Сега</p>
<p>
	Едва представена, новата европрограма &quot;Иновации и конкурентоспособност&quot; за периода 2014-2020 г. получи унищожителни критики от страна на бизнеса. Чиновниците явно не са се поучили от досегашните грешки в усвояването на парите и акцентират на добре познати &quot;приоритети&quot;, които така и не заработиха през изтичащия програмен период. Като приоритетни за финансиране са посочени дейности като създаване на клъстери, нов хайтек парк и доразвиване на проекта &quot;София Тех&quot;.</p>
<p>
	Основните насоки на новата програма вече бяха пуснати за обществено обсъждане. Още в началото на обсъждането от Асоциацията на индустриалния капитал директно заявиха, че концепцията за новата програма &quot;Иновации и конкурентоспособност&quot; трябва да бъде бракувана и написана наново. АИКБ критикува, че се залага на строеж на сгради, вместо на директно подпомагане на фирмите. Според зам.-шефа на асоциацията Румен Радев парите ще се дават за&quot;тухли, мащабни консултантски услуги и финансови инструменти&quot;.</p>
<p>
	<strong>Средният заем по &quot;Джереми&quot; е 120 000 лева</strong></p>
<p>
	В. Сега</p>
<p>
	Всеки втори заем е отпуснат на микрофирми, над 30% са подпомогнатите малки предприятия, а около 10 на сто от кандидатите са били средно големи. Това показва доклад за инструмента &quot;Джереми&quot;, разгледан на последното заседание на Комитета по наблюдение на програма &quot;Конкурентоспособност&quot;. С парите по него са финансирани 3300 предприятия. Отпуснати са около 220 млн. евро под формата на кредити и дялов капитал, показва справката. Половината от заемите са изтеглени с цел инвестиции, а друга част от тях - за оборотни нужди.</p>
<p>
	През последната половин година благодарение на Гаранционния фонд към инициативата &quot;Джереми&quot; са отпускани по около 250 заема месечно. Към края на май усвоените пари по него са 185 млн. евро - над 61% от бюджета на фонда, като средната стойност на един заем е около 120 хил. лева.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@vairfgbe.ot" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	