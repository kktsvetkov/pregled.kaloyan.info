

	<div class="art">
		<div id="article_text" class="s4" itemprop="articleBody">
			
			
			<p>
	<strong>Магистрала &quot;Струма&quot;: резервирана за български строители</strong></p>
<p>
	В. Капитал Daily</p>
<p>
	Жалби от отстранени чуждестранни кандидати блокираха тръжните процедури за две отсечки от магистрала &quot;Струма&quot;. В последните работни дни на 2014 г. три строителни компании и обединения са оспорили резултатите от предварителния подбор при избора на изпълнител за пътните участъци преди и след дългия тунел в Креснеското дефиле. Тава са най-големите строителни поръчки в момента - те са с прогнозна стойност 350 млн. лв. Те се финансират с евросредства и трябва да са готови за около три години и половина.</p>
<p>
	Става въпрос за отсечките Благоевград &ndash; Крупник и Кресна &ndash; Сандански. Те са част от лот 3 на магистралата към гръцката граница, който обхваща участъка Благоевград - Сандански. Тръжните процедури за двете отсечки от него бяха обявени от Национална компания &quot;Стратегически инфраструктурни проекти&quot; (НКСИП) през август миналата година. Строителството трябва да започне през тази, но при новите обстоятелства ще се забави.</p>
<p>
	Жалба, но срещу друг участък от &quot;Струма&quot;, внесоха и природозащитници. Сдружение &quot;Екологично сдружение за земята&quot; обжалва обществената поръчка за доклад по ОВОС (оценка за въздействие върху околната среда) на алтернативно трасе през Кресненското дефиле. Обмисля се възможността то да замени 15-километровия тунел през дефилето, но еколозите са категорично против този вариант.</p>
<p>
	<strong>КЗП проверява туроператор заради кошмарно пътуване до Корфу</strong></p>
<p>
	В. Сега</p>
<p>
	Кошмарна новогодишна екскурзия до о. Корфу и бунт на туристи доведоха до проверка на компанията &quot;София тур&quot;. Комисията за защита на потребителите (КЗП) разглежда жалба, свързана с 3-дневно пътуване до гръцкия остров на 30 декември. Пътниците е трябвало да отпътуват за Корфу в 23 часа същия ден, но автобусът закъснява, защото трябвало да бъде сменен по спешност. Новият автобус се оказва с непочистено от битови отпадъци купе след предишен тур, а гумите му са износени. 24-ма от общо 28 пътници слизат, застават пред автобуса и отказват да тръгнат, докато не пристигне нов. От &quot;София тур&quot; отказват смяна.</p>
<p>
	На място пристигат полиция и ДАИ, които обаче установяват, че технически нередности няма. Автобусът потегля със закъснение от 3 часа и аварира край Перник. След още няколко часа идва друг, туристите пътуват до Корфу без отопление и пристигат до острова надвечер на 31 декември вместо същия ден преди обед. От &quot;София тур&quot; отказаха коментар. Заявиха, че ще отговорят на пътниците в рамките на 30 работни дни.</p>
<p>
	<strong>Партийни кадри влизат в парламента като съветници на депутатите</strong></p>
<p>
	В. Сега</p>
<p>
	Партийни кадри продължават масирано да атакуват Народното събрание под прикритието на нещатни депутатски сътрудници, показва проверка на &quot;Сега&quot; в парламентарния регистър. Най-често става въпрос за бивши народни представители или неуспели кандидати за такива, които се възползват от възможността да получат свободен достъп до парламента.</p>
<p>
	Влезлият със скандално нисък резултат в парламента Александър Методиев-Бат&#39; Сали (ДПС) е дал работа на своя бивш колега депутат Георги Горанов, който ще го съветва по въпросите на правата на човека. По младежта и спорта пък ще му помага досегашният му помощник Чавдар Здравков, известен като екслидер на Движение СИЛА, протестирало срещу първото правителство на ГЕРБ. Здравков нашумя преди 2 г. и с воденото срещу него дело за организиране на група за разпространение на наркотици. Бившият екоминистър в кабинета &quot;Станишев&quot; Джевдет Чакъров е трудоустроил свои подопечни от ведомството - ексшефа на &quot;Връзки с обществеността&quot; Ваня Иванова и съветника си Татяна Петкова. Парламентарната група на БСП пък си е взела за съветник един от лидерите на партия от лявата коалиция - Цветелин Кънчев от &quot;Евророма&quot;. Срещу Кънчев имаше обвинения за изнудване на бившия шеф на Гражданска защита Никола Николов, но беше оправдан.</p>
<p>
	<strong>Бонусите за добрите университети ще се раздават по нови правила</strong></p>
<p>
	В. Сега</p>
<p>
	Бонусите за добрите университети ще се разпределят по нови правила, става ясно от проект за промени в правителственото постановление, с което се определя субсидията за качество на обучението в държавните вузове. През 2015 г. за добрите държавни университети ще бъдат разпределени 25.5 млн. лв. Бонусите за качество се изплащат на вузовете, които са на първо и второ място по съответното професионално направление. Изчисляването на субсидията става въз основа на показатели от рейтинговата система на висшите училища. Една от най-значимите промени е въвеждането на ограничение субсидията да се използва само за разходи за професионалното направление, за което е получена.</p>
<p>
	<strong>Хайки за фалшиви намаления</strong></p>
<p>
	В. Стандарт</p>
<p>
	Хайки за фалшиви намаления в молове, хипермаркети и малки магазини започва Комисията за защита на потребителите. След голямото празнично пазаруване експертите ще проверяват дали примамливите обещания за 50, 60 и дори 70% отстъпка не са уловка. Търговците трябва ясно да посочат процента на отстъпката, за какъв период и кои групи стоки се отнася. Намалението може да важи от 1 ден до 1 месец. На етикета задължително трябва да фигурира и новата, и старата цена, като старата трябва да е била актуална поне един месец преди това.</p>
<p>
	Около 200 обаждания от граждани са получени на дежурните телефони в Комисията за защита на потребителите по време на коледните и новогодишните празници. Най-масово хората са искали да знаят дали определена стока може да се върне и да се възстанови сумата, за която е закупена.</p>
<p>
	<strong>23% от фирмите ще увеличават персонала</strong></p>
<p>
	В. Стандарт</p>
<p>
	Българските компании са предпазливи в плановете си за теглене на кредити през новата 2015 г., както и все повече от тях се колебаят дали да кандидатстват за средства от оперативните програми на ЕС. Това показва анкета на Българска стопанска камара сред 457 мениджъри и собственици на компании. Едва 11% от анкетираните са посочили, че планират да теглят нови заеми, а всяка трета компания очаква цената им да се вдигне.</p>
<p>
	В същото време е висок процентът на мениджърите, които все още не са решили дали ще кандидатстват за еврофинансиране - 35%, докато преди година колебаещите се са били 16%, а готовност за кандидатстване с европроекти са декларирали 59% от фирмите. Само 14% от тях обаче сега посочват, че са спечелили еврофинансиране, което все още усвояват. Спирачка за бизнеса са тежките процедури, съмненията в обективността на оценяването, липсата на авансово финансиране и квалифицирани кадри, както и недостатъчната информация.</p>
<p>
	<strong>Депутатите започват с пенсии и Изборен кодекс</strong></p>
<p>
	В. Стандарт</p>
<p>
	Експерти на ГЕРБ и Реформаторския блок ще проведат поредица от срещи за съдебната реформа и промените в пенсионния модел. &quot;Ще търсим максимално широко политическо съгласие за необходимите промени в съдебната система, темата е приоритет заради изпълняване на препоръките на ЕК, заяви пред &quot;Стандарт&quot; Димитър Главчев, зам.-председател на ПГ на ГЕРБ. Той припомни, че в края на миналата година по време на председателски съвет в парламента са присъствали вицепремиерът Меглена Кунева и правосъдният министър Христо Иванов.</p>
<p>
	В последните дни преди Коледа бяха договорени и допълнителни дебати между партиите от мнозинството за пенсионния модел. Това стана след разговор между премиера Бойко Борисов и съпредседателя на Блока Радан Кънев. От резултатите зависи съдържанието на наредбата по приложението на спорните текстове около пенсионните фондове и младите, които за пръв път тази година започват работа. Партиите се договориха тя да не бъде издавана и те няма да произведат правно действие. До 31 март депутатите от мнозинството са си дали време за още законови промени по пенсионната реформа.</p>
<p>
	<strong>Над 20 жалби за измами постъпили в Агенцията по вписванията</strong></p>
<p>
	В. Новинар</p>
<p>
	Над 20 жалби за опит за измами е регистрирала Агенцията по вписванията през изминалата година. Това съобщи изпълнителният директор на институцията Венцислав Спиридонов. За да предотврати случаите с кражба на фирми, от началото на новата година агенцията предоставя SMS известие за промени в Търговския или Имотния регистър. Услугата е безплатна, но е необходимо потребителите да подадат заявление, че желаят да я ползват.<br />
	Пред БНР Спиридонов обясни още, че от тази година на документи от Търговския и Имотния регистър ще се слага холограмен стикер като част от борбата с фалшифицирането им. До септември пък се предвижда регистърът БУЛСТАТ да стане електронен и публичен.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
