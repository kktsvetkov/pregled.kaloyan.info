

	<div class="art">
		<div id="article_text" class="s4" itemprop="articleBody">
			
			
			<p>
	<strong>САЩ попариха надеждите за отпадане на визите</strong><br />
	<em>в. Сега</em></p>
<p>
	САЩ дадоха много ясен знак вчера, че виждат България като стратегическия съюзник в региона и са готови да я подкрепят в гарантиране на енергийната й сигурност след спирането на проекта &quot;Южен поток&quot;. Но Вашингтон попари надеждите за скорошно отпадане на визите за българи и поиска по-активна борба с корупцията и реформа в съдебната система. Това се разбра от думите на американския държавен секретар Джон Кери, който бе на еднодневно посещение у нас, заедно с помощник държавния секретар за Евразия Виктория Нюланд. Кери отбеляза, че през 2014 г. е имало 15.2% отказани молби на българи за визи. За да отпадне визовият режим, тези откази трябва да са под 3%. &quot;Програмата за безвизово пътуване е сложна, има много строги критерии, не можем просто да добавим една държава в нея&quot;, поясни Кери. Само веднъж досега процентът на отказите е падал под 10%. През 2013 г. той е 19%, а през 2012 г. - 18%.</p>
<p>
	<strong>Петима ще ръководят Сметната палата</strong><br />
	<em>в. Сега</em></p>
<p>
	Двама външни членове ще взимат участие в заседанията на Сметната палата. Това реши вчера парламентарната комисия по бюджет и финанси, която прие поправки в закона за одиторския орган за второ четене. Предложението дойде от ГЕРБ.</p>
<p>
	Така вместо приетото на първо четене решение - ръководството на Сметната палата да бъде от трима членове, тя ще стане 5-членен орган - председател, двама заместник-председатели и двама външни експерти. Единият от тях ще бъде предложен от Института на вътрешните одитори, а другият - от Института на дипломираните експерт-счетоводители в България. Те трябва да бъдат одобрени от Народното събрание. Двамата експерти ще взимат заплата за участието си в заседанията, но не повече от 50% от тази на председателя. Според депутати тя е 3700 лв.</p>
<p>
	<strong>КФН глоби със 100 хил. лв. и врачанския &quot;Зов нюз&quot;</strong><br />
	<em>в. Капитал Daily</em></p>
<p>
	Комисията за финансов надзор е санкционирала със 100 хил. лв. за пазарна манипулация и врачанската &quot;Алпико пъблишинг&quot;, издател на регионалния вестник &quot;Зов нюз&quot; и четири сайта. Това съобщиха от самия регулатор в прессъобщение по повод медийното отразяване на наложените санкции срещу издателя на &quot;Капитал&quot; и &quot;Дневник&quot; &quot;Икономедиа&quot;. А в дописка на сайта на вестника се изказват хипотези, че зад атаката срещу него стои сплашване или конкурентен опит за унищожение.</p>
<p>
	&quot;Медиите на &quot;Алпико пъблишинг&quot; ЕООД са с независим характер и почти религиозно отношение към свободата на словото като основен стълб в изграждането на гражданското общество. Поради тази своя позиция медиите на &quot;Алпико пъблишинг&quot; и в частност в. &quot;Зов нюз&quot; са хроничен обект на опити за разправа от всички властимащи до момента. Атаките освен за сплашване и унищожаване на медиите са и опит за разчистване на територията от страна на медиите на КОЙ с цел притежание на медийния монопол и в Северозападна България&quot;, коментира врачанското издание.</p>
<p>
	<strong>Данъчни проверяват трима кметове</strong><br />
	<em>в. Стандарт</em></p>
<p>
	Данъчните във Велико Търново проверяват трима кметове на областни градове в Северна България, съобщи шефът на териториалната данъчна администрация Стефан Михайлов. Инспекциите са възложени от прокуратурата и ДАНС и засягат местните управници на Видин, Враца и Плевен. От НАП уточниха, че ревизия е образувана само срещу градоначалника на Видин, а срещу кметовете на Плевен и Враца има данъчна проверка по искане на прокуратурата и ДАНС.</p>
<p>
	Приходната агенция във Велико Търново, която обхваща седем области в Северна България, е образувала около 700 ревизии на т. нар. съмнително забогатели лица. При някои от ревизионните актове вече имало констатирани задължения между 5-10 млн. лв., казва Стефан Михайлов.</p>
<p>
	<strong>За 10 години хазната губи 6 млрд. от нелегални цигари</strong><br />
	<em>в. Стандарт</em></p>
<p>
	Държавата е загубила 6 млрд. лв. от нелегални цигари за последните 10 години. Само за второто тримесечие на 2014 г. потреблението на нелегални тютюневи изделия достига 20%. От този висок процент държавата е претърпяла загуби в размер на около 500 млн. лв. Това са причините &quot;Булгартабак Холдинг&quot; АД в партньорство с Министерство на финансите, Агенция &quot;Митници&quot;, &quot;Национална асоциация на тютюнопроизводителите 2010&quot; и &quot;Асоциация на производителите на ориенталски тютюни&quot; да стартира национална информационна кампания, насочена срещу контрабандата на тютюневи изделия. Основното послание на кампанията е - &quot;Не купувай контрабанда! Вредно е за всички&quot;.</p>
<p>
	<strong>Бензинът падна до 1,82 лв. за литър</strong><br />
	<em>в. Новинар</em></p>
<p>
	Бензинът у нас удари ново дъно. Масовият А95 поевтиня до 1,82 лв. за литър в някои бензиностанции в страната, което е надолу с 10 стотинки.</p>
<p>
	Основните причини са ниската цена на петрола, както и пазарът у нас, който се определя от конкуренцията между бензиностанциите и стойността на готовите продукти, обясниха пред &bdquo;Новинар&rdquo; от Българската петролна и газова асоциация. Най-евтино можем да заредим резервоара в Стара Загора, сочи справка на fuelo.bg.</p>
<p>
	В града на липите литър А95 в известна верига бензиностанции вчера струваше 1,82 лв., в Асеновград и Пловдив горивото можеше да се намери за 1,84 лв., а в София варираше между 1,82 -1,88 &ndash; 2.00 лв. за литър.</p>
<p>
	<strong>Варна иска от държавата част от Морската градина</strong><br />
	<em>в. Новинар</em></p>
<p>
	Варненската община иска от държавата част от Морската градина. Вече са предприети действия за получаването на местността Салтанат, заяви пред Дарик зам.-кметът по инфраструктурата Христо Иванов.</p>
<p>
	Местната администрация иска тази част от парка, тъй като предвижда основен ремонт на алеите и инфраструктурата.</p>
<p>
	&bdquo;За да може строителните дейности да стартират, общината първо трябва да получи частта от градината, която е държавна собственост &ndash; от делфинариума до Станчовата алея&rdquo;, обясни Иванов.</p>
<p>
	В местния бюджет за тази година са заложени близо 3 млн. лв. за цялостно обновяване на парка. Според зам.-кмета, ако Общинският съвет одобри бюджета без възражения, а областният управител прехвърли парка на общината, работата може да започне още тази пролет. Иванов очаква бързо решение на въпроса.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
