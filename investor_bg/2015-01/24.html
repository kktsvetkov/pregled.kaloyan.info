

	<div class="art">
		<div id="article_text" class="s4" itemprop="articleBody">
			
			
			<p>
	<strong>България се разбърза с покупката на изтребители</strong></p>
<p>
	<em>в-к Сега</em></p>
<p>
	Само няколко часа след визитата в София на шефа на НАТО Йенс Столтенберг, който обеща команден център на алианса във Варна, военният министър Николай Ненчев оповести, че заради раздути цени България няма да поднови договора с Русия за ремонта на МиГ-29. Поддръжката на самолетите ще бъде възложена временно на Полша. Това е сигурен знак, че България окончателно се е ориентирала към бърза покупка на западен модел изтребители. До март Ненчев ще пътува до САЩ, където ще се обсъжда покупка на F-16. Неофициално се говори, че Канада също ще предложи на България самолетите CF-18A, които бяха отказани от Украйна. Те са свалени от въоръжение в канадската армия, но Киев не ги прие с аргумента, че са скъпи за поддръжка.</p>
<p>
	Остава въпросът откъде ще се вземат пари за това, тъй като тази година военният бюджет беше намален и България не можа да изпълни ангажимента си за модернизация на армията. Пред Столтенберг българските политици обещаха да предвидят повече средства през 2016 г., а президентът Росен Плевнелиев дори спомена актуализация през 2015 г.</p>
<p>
	<strong>Депутатите са в неведение за центъра на НАТО, но го подкрепят</strong></p>
<p>
	<em>в-к Сега</em><br />
	<br />
	Новината за разполагане на постоянен команден център на НАТО във Варна, който да отговаря за контрола на Черно море, свари неподготвени депутатите. Решението бе огласено по време на визитата на генералния секретар на алианса Йенс Столтенберг. Дори ръководството и членовете на комисията по отбрана в НС не знаеха нищо за проекта, въпреки че в деня на посещението на Столтенберг имаше изслушване на военния министър Николай Ненчев. Въпреки пълното си неведение за вида и функциите на бъдещия натовски център повечето партии, с изключение на &quot;Атака&quot;, подкрепиха идеята за създаването му, установи &quot;Сега&quot;. Единствено Волен Сидеров предупреди, че това на практика ще е военна база на НАТО и &quot;ще ни вкара във война с Русия&quot;.</p>
<p>
	Шефът на комисията по отбрана и бивш началник на армейския генщаб ген. Михо Михов (АБВ) не видя нищо смущаващо в идеята. &quot;С експертизата и опита, който имам, аз не считам, че това е пряка заплаха към националната ни сигурност или заплаха за сигурността на други държави&quot;, коментира той. Според него това няма да е военна база, а център, който ще осигурява комуникация и оперативна група за решения при необходимост. Михов припомни, че и като член на Варшавския договор България е имала на територията си подобни центрове.</p>
<p>
	<strong>Листите на чакащи за болница се удължават</strong></p>
<p>
	<em>в-к Сега</em></p>
<p>
	Пациентите, които чакат планово болнично лечение, може да се наложи да почакат още, става ясно от проекта за промени на наредбата за достъп до медицинска помощ, качени на сайта на МЗ. Според документа в листа на чакащи ще се влиза, в случай че болницата не разполага с достатъчно медицински персонал или не й стига финансовият лимит, отпуснат от здравната каса. Тъй като тази година болниците ще разполагат с не повече от 90% от парите, платени им миналата година, може да се очаква, че листите на чакащи ще са по-дълги.</p>
<p>
	<strong>Ковачки и краят на хранителната верига</strong></p>
<p>
	<em>в-к Капитал</em></p>
<p>
	От 42 супермаркета &quot;Европа&quot; веригата на Христо Ковачки се скъси до седем, а както работещите, така и затворените обекти се предлагат за продажба или наем без особен резултат.</p>
<p>
	Официално от самата &quot;Европа&quot; обясниха пред &quot;Капитал&quot;, че ще преструктурират бизнеса си, като плановете са магазините да станат от типа &quot;локални&quot;, тоест близо до хората, по-малки като размер и по-удобни за пазаруване. Визираната промяна явно насочва към лансираната пред медиите миналата есен концепция за позициониране на веригата като такава за български стоки под марката &quot;Чифликъ&quot;. Според източници на &quot;Капитал&quot; от средите на доставчици и конкуренти обаче това, което се случва около веригата в момента е по-просто: затваряне на обекти и разпродажба и отдаване под наем на всичко, към което има интерес, стига да има желаещи с добри оферти. А съобщенията, че &quot;Европа&quot; ще бъде изправена на крака, са по-скоро опит да се вдигне цената.</p>
<p>
	<strong>Искат 1 млн. лв. за незавършен хотел на плажа</strong></p>
<p>
	<em>в-к Новинар</em></p>
<p>
	Незавършен хотелски комплекс на брега на морето в Обзор се продава за бомбастичната сума от 1 млн. лв.</p>
<p>
	След фалита на собствениците на &bdquo;Коста Обзор&rdquo; частният съдебен изпълнител Делян Николов разпродава сградата, която обаче е все още на ниво груб строеж. Инвеститорът &ndash; дъщерният клон на испанския строителен гигант Grupo Mengle, е натрупал купища задължения, заради което му е наложен запор. Мащабният обект е започнат в годините на строителния бум.</p>
<p>
	<strong>Стария град налива 200 бона в бюджета на Пловдив</strong></p>
<p>
	<em>в-к Новинар</em></p>
<p>
	Общината в Пловдив очаква над 200 000 лв. от продажбата на билети за посещения в Стария град през тази година.<br />
	Това обяви кметът Иван Тотев. Толкова билети са били продадени през миналата година, уточни той. Кметството очаква повече приходи през 2015 г., тъй като сега в хазната ще постъпват и средствата от Римския стадион, който не функционираше през цялата 2014 г.<br />
	<br />
	&quot;За срока след неговото откриване сумата от разгледалите разкопките край Джумаята е 15 000 лв. Сега трябва да са много повече както от български, така и от чужди туристи&quot;, похвали се Тотев.</p>

			<div style="display: block; clear: both; padding-top: 10px;"><i>По статията работи: <a href="znvygb:oblbcbcbi@tznvy.pbz" id="worker_creator_email">Бойчо Попов</a></i></div>		</div>
	</div>

	<!-- Mobile payment branding -->
	
	
