

	<div class="art">
		<div id="article_text" class="s4" itemprop="articleBody">
			
			
			<p>
	<strong>Топлото време няма да повлияе на новите сметки за парно</strong><br />
	<em>в-к Сега</em></p>
<p>
	Топлият декември е стопил общото потребление на топлоенергия в най-голямата топлофикация в страната - в София - с 6% спрямо последния месец на 2013 г., но това няма да се отрази на сметките за парно. Причината е, че цената на топлинната енергия междувременно бе повишена с 5.9% спрямо декември 2013 г.</p>
<p>
	Средната температура през декември 2014 г. е била плюс 1.9 градуса, докато през същия месец година по-рано тя е била плюс 0.5 градуса, показват данните на изчислителния център на &quot;Топлофикация-София&quot;. Вчера от дружеството обявиха, че са готови с фактурите за парно и топла вода за декември. Те са направени по новата наредба за топлофикационните услуги, влязла в сила през миналата година. Според нея изчисленията вече се правят на базата на реалната консумация във всеки отделен имот за предходния отоплителен сезон, която е отразена в окончателната изравнителна сметка за периода 1 май 2013 - 30 април 2014 г. Целта е чрез новия метод да се избегнат пиковите сметки през студените месеци въпреки щедрото отваряне на вентилите.</p>
<p>
	От компанията обясниха, че общото количество енергия за отопление и сградна инсталация, посочено в изравнителната сметка, се разделя на броя на дните с отопление през миналия изравнителен период. За по-голямата част от сградите в София те са 161 и така се получава средното количество топлинна енергия, изразходвано от клиента за 1 ден. А за да се получи месечната сметка, то се умножава по броя на дните с отопление за изминалия месец и по действащата цена.</p>
<p>
	Ако клиентите не са ползвали парно определен брой дни заради авария или по друга причина, тези дни не се включват в месечната сметка. Накрая сметките се коригират със специален коефициент &quot;климатични условия&quot;.</p>
<p>
	В края на сезона ще бъде изготвена изравнителна сметка, която точно отразява потреблението на всеки отделен клиент. Изключение има само за сградите, в които се прави месечен отчет на уредите във всички имоти и не се прави изравнителна сметка за отчетния период. От &quot;Топлофикация-София&quot; отбелязват, че средно около 30% от месечните сметки са за топла вода. Тези, които нямат водомер за топлата вода, е добре да си монтират, защото в противен случай ще плащат повече. Разликите между общия и индивидуалните водомери в сградата ще се поемат именно от хората, които са си спестили поставянето на измервателен уред.</p>
<p>
	Индивидуалните сметки на клиентите вече не зависят пряко от потреблението на съседите и обявени нулеви дялове, както това беше досега, добавят от &quot;Топлофикация-София&quot;. Нулева консумация на отопление може да се заяви само за апартамент, който няма да е обитаем поне 3 месеца. За целта са нужни подписите на домоуправителя и още двама съседи. Трябва да се запишат и показанията на измервателните уреди.</p>
<p>
	<strong>МО скри купувача на апетитни 114 дка до Несебър</strong><br />
	<em>в-к Сега</em></p>
<p>
	Министерството на отбраната скри името на фирмата, която е купила 114 декара терен до Несебър. Имотът е продаден за 4 980 500.50 лв., става ясно от публикувана заповед на военния министър Николай Ненчев за продажба на терена. Изненадващо обаче името на купувача е скрито. До този момент имената на всички фирми, купили имоти от армията, бяха публични в заповедите на министъра на отбраната. Пред &quot;Сега&quot; от МО коментираха, че името на фирмата е скрито, защото при подаването на документите за търга от компанията не са попълнили декларация, че са съгласни да й бъде оповестено името.</p>
<p>
	Продаденият терен се намира в местността Кокалу. Според сайтовете за имотни обяви местността се намира между Несебър и Равда. В момента там един квадратен метър се продава за 80 евро. Това означава, че на пазарни цени изтъргуваният от военните терен е трябвало да струва приблизително 9 млн. евро.</p>
<p>
	Не е ясно колко кандидати е имало за терена. Според Министерството на отбраната имотът е бил част от списък с парцели, които са пуснати за продажба на 23 септември м.г. Началната цена е била 4 971 814 лв. Това означава, че проведеният таен търг е успял да увеличи първоначалната цена само с 8686.5 лв.</p>
<p>
	От публикувания списък с документи става ясно, че в същата местност се предлагат още два терена. Единият е с големина 153.2 дка, а другият - 96.2 дка. Началната цена за тях е съответно 7 млн. и 5 млн. лв. Продават се и 9.7 дка в местността Акротиря край Несебър за 529 693 лв. В списъка са и два имота край Варна и два край Добрич.</p>
<p>
	<strong>Мистериозен инвеститор поиска АЕЦ &quot;Белене&quot;</strong><br />
	<em>в-к Стандарт</em><br />
	<br />
	Има искане от чуждестранен, неруски инвеститор, за купуване на проекта АЕЦ &quot;Белене&quot;. Това съобщи в Плевен зам.-председателят на АБВ и бивш вътрешен министър и кмет Румен Петков, цитиран от БТА. Писмото от мистериозния инвеститор е внесено в Министерския съвет, посочи Петков, като се позова на свои източници във властта.</p>
<p>
	Инвеститорът предварително е декларирал, че не търси държавни гаранции за финансовите ресурси, които ще бъдат вложени в проекта, нито дългосрочен договор за изкупуване на произведената електроенергия и че е готов да работи по утвърдения проект, обясни Петков. Според него инвеститорът знаел, че срокът на издадената ОВОС е изтекъл, но не се притеснява от това, посочи още Румен Петков и допълни, че кабинетът по най-бързия начин трябвало да покани мистериозния инвеститор.<br />
	<br />
	Действително има внесено писмо за инвестиционни намерения по проекта АЕЦ &quot;Белене&quot;, посочи източник на &quot;Стандарт&quot;. Става дума за международен консорциум, в който има американско участие, посочи той и уточни, че не става дума за компания на &quot;Уестингхаус&quot;.</p>
<p>
	<strong>Автобусите ни набори на тези в Африка</strong><br />
	<em>в-к Новинар</em></p>
<p>
	Средната възраст на автобусите в България е най-високата в Европа, а освен това е равна на държавите от тези в Африка. Това заяви пред БНР Ивайло Константинов от Асоциацията на автобусните превозвачи.&nbsp;Ако цените на транспортните услуги намаляват пропорционално на намаляването на цената на горивото, то по пътищата на България ще продължават да пътуват некачествени превозни средства, смята той.<br />
	<br />
	&quot;Цените на транспортните услуги са намалели минимално, въпреки че горивата поевтиняват значително. Причина за това е, че горивата са само част от всички разходи на превозвачите, които влизат в крайната цена за клиента&quot;, обясни той.<br />
	<br />
	По думите му цените на автобусните билети по вътрешните и международните линии са започнали да падат още в средата на миналата година.&nbsp;Само за последния месец цените са с около 7-8 процента надолу, но разходите за заплатите на персонала, както и амортизационните разходи пречат на по-голямото поевтиняване.<br />
	<br />
	<strong>Българска розова вода стана хит в Берлин</strong><br />
	<em>в-к Стандарт</em><br />
	<br />
	Българската розова вода стана хит на изложението &quot;Зелена седмица&quot; в Берлин, което се провежда за 80-и път. България участва на него за 26-а поредна година със свой собствен щанд, където 13 фирми излагат своите продукти.<br />
	<br />
	Асортиментът включва биотелешко месо в буркани, биовина, млечни продукти - сирене, кашкавал, млека, храни по традиционни местни рецепти като &quot;Панагюрска луканка&quot;, филе &quot;Елена&quot;, роле &quot;Трапезица&quot;. Освен това има плодови напитки, компоти и сладка. Българската розова вода обаче е една от атракциите за посетителите на изложението. Тя е изключително полезна за кожата.</p>
<p>
	Производителите твърдят, че освен за борбата с бръчките, розовата вода помага за раздразнена кожа по лицето и тялото, както и за напукани пети. 1600 изложители от 70 държави представят своите характерни продукти в областта на земеделието, градинарството и хранително-вкусовата промишленост.</p>
<p>
	&quot;Тази година акцентирахме да представим биопродукти. Благодаря на всички производители, които се съгласиха да участват и да представят България в Берлин. Тази година в програмата за селските райони ще има акцент точно върху биологичното производство&quot;, обясни земеделският министър Десислава Танева при откриването на щанда. Тя се срещна с федералния министър на прехраната и земеделието на Германия Христиан Шмид и министъра на земеделието на Латвия.</p>
<p>
	На българския щанд на изложението &quot;Зелена седмица&quot; в Берлин министърът на земеделието Десислава Танева посрещна с вино, пита с подправки и месни и млечни продукти еврокомисаря по земеделие Фил Хоган, федералния министър на прехраната и земеделието на Германия Кристиан Шмид и управляващия кмет на Берлин Михаел Мюлер.</p>

			<div style="display: block; clear: both; padding-top: 10px;"><i>По статията работи: <a href="znvygb:crgre.arlxbi@tznvy.pbz" id="worker_creator_email">Петър  Нейков</a></i></div>		</div>
	</div>

	<!-- Mobile payment branding -->
	
	
