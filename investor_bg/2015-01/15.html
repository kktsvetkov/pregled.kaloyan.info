

	<div class="art">
		<div id="article_text" class="s4" itemprop="articleBody">
			
			
			<p>
	<strong>Властта се разбърза с мерките срещу тероризма</strong></p>
<p>
	В. Сега</p>
<p>
	След дипломатическия натиск за промени в антитерористичното законодателство властите се разбързаха и вече има предложения за такива. Това научи &quot;Сега&quot; от източници от Министерството на правосъдието. Още вчера там са подготвени изменения в Наказателния кодекс (НК), с които да се обхванат и малкото непокрити от НК хипотези от резолюция 2178 на ООН, която изисква по-строги санкции срещу екстремистите.</p>
<p>
	Корекциите са две - едната е в чл. 108а, ал. 3, който предвижда до 10 г. затвор за &quot;който набира или обучава отделни лица или групи от хора с цел извършване на тероризъм&quot;. Предложението е да се добави &quot;или се обучава&quot;. Втората поправка е, че и приготовлението към обучение вече ще се наказва със затвор до 6 години. Тези две промени ще бъдат предложени на работната група, която движи промените.</p>
<p>
	<strong>Над 200 полицаи се изсипаха на показна акция в &quot;Бояна&quot;</strong></p>
<p>
	В. Сега</p>
<p>
	МВР и прокуратурата направиха показна операция в луксозния столичен квартал &quot;Бояна&quot; за разбиване на поредната група за поръчкови убийства. При акцията (по признание на самите ведомства) са участвали над 200 души, включително и тежковъоръжени жандармеристи. Районът буквално беше блокиран, всички коли, които влизаха или напускаха, се подлагаха на щателна проверка.</p>
<p>
	Прокуратурата обяви, че &quot;действията са насочени към задържането на въоръжена организирана престъпна група, съпричастна към извършването на поръчкови убийства, наркотрафик и наркоразпространение, силови действия, причиняване на телесни повреди, палежи, съхранение и използване на оръжия и взривни вещества&quot;. Претърсени били 11 адреса.</p>
<p>
	<strong>КФН наложи рекордна глоба. На &quot;Капитал&quot;</strong></p>
<p>
	В. Капитал Daily</p>
<p>
	Председателстваната от Стоян Мавродиев Комисия за финансов надзор (КФН) наложи рекордни в историята на комисията глоби за &quot;пазарна манипулация&quot;. Санкционирана със 150 хил. лв. е фирмата издател на &quot;Капитал&quot;, &quot;Икономедиа&quot;, заради публикации във вестника. Още две санкции по 5 хил. лв. получиха и представляващите компанията, заради отказа им да разкрият източниците на информация.</p>
<p>
	Поредицата наказателни постановления, които са издадени преди Коледа и в първия работен ден на годината, са продължение на офанзивата на комисията срещу журналистите, мениджмънта и издателите на &quot;Капитал&quot; и &quot;Дневник&quot;.&nbsp; Общо 160-те хиляди лева, на колкото възлизат всички санкции, са повече от наложените от КФН глоби за &quot;пазарни манипулации&quot; за цялата 2013 година - те са за 155 хил. лв. по общо 26 наказателни постановления, т.е. средната им стойност е 6000 лева. Санкциите, които &quot;Икономедиа&quot; ще обжалва в съда, възлизат на тримесечните заплати на всички журналисти в &quot;Капитал&quot;. Според издателската компания, безпрецедентният им размер цели да я уязви финансово и да доведе до автоцензура в статиите, свързани с финансовата система.</p>
<p>
	<strong>Булгартабак внесе в хазната 650 млн.</strong></p>
<p>
	В. Стандарт</p>
<p>
	Булгартабак успя да реализира 7,5 млрд. къса цигари през четвърто тримесечие на 2014 г., което е и най-силният резултат, отчитан от дружеството за този период от годината през последните 5 години. Приходите на Групата Булгартабак достигнаха 144,9 млн. лв., бележейки ръст от 60% спрямо последното тримесечие на 2013 г. Печалбата от оперативна дейност преди еднократни ефекти от преоценка на пасиви през четвърто тримесечие на 2014 г. достигна 16 млн. лв., спрямо 4,9 млн. лв., отчетени през същия период на предходната 2013 г. Този висок резултат компенсира частично по-ниските оперативни показатели през първите три тримесечия на изминалата година, които се дължаха както на по-ниския курс на щатския долар спрямо българския лев (обменният курс бе в диапазона 1,41-1,45 лв. за долар), така и на реализираните разходи, свързани с експанзията на Групата в район Адриатика, Русия и Югоизточна Азия.</p>
<p>
	<strong>13 фирми на био изложение в Берлин</strong></p>
<p>
	В. Стандарт</p>
<p>
	Министърът на земеделието и храните Десислава Танева ще открие българския щанд на най-голямото в света Международно изложение за земеделие, храни и градинарство &bdquo;Зелена седмица&quot; в Берлин, ФР Германия, съобщиха от пресцентъра на министерството на земеделието и храните. България участва за 26-и път със свой собствен щанд от 104 кв.м, където 13 фирми ще изложат свои продукти. Асортиментите включват био телешко месо, био вино и вина, млечни продукти - сирене, млека и кашкавал, храни по традиционни месни рецепти като Панагюрска луканка, филе &bdquo;Елена&quot;, роле &bdquo;Трапезица&quot;, плодови напитки, сладка, компоти, екологичен мед и др.</p>
<p>
	<strong>Задънена улица с лекарствата за рак</strong></p>
<p>
	В. Стандарт</p>
<p>
	2015-a е поредната година, в която политиците се чудят как здравната каса ще върже бюджета си, защото нужните промени в системата не се направиха. Болниците и лекарствата са двете най-разходоемки пера за НЗОК. Харчовете за медикаменти се увеличиха особено след 2011 г., когато на касата беше делегирано да плаща лекарствата за рак и то на по-високи цени, отколкото преди това правеше здравното министерство (МЗ). Въпреки многократните заявки за въвеждане на задължителни отстъпки четвърта поредна година такива няма. За сметка на това обещания не липсват, а във вторник д-р Петър Москов заяви, че до месец фармаиндустрията ще подпише споразумение за контрол на разходите с МЗ. Разходите за лекарства за рак растат, а фирмите дават все по-малко отстъпки от стойността им. Това показва анализът на здравната каса за изминалата година.</p>
<p>
	<strong>Данъчните раздават таблети срещу касов бон</strong></p>
<p>
	В. Новинар</p>
<p>
	Данъчните ще разясняват на тийнейджърите ползите от плащането на борчовете, като им раздават поощрителни награди. Новата игра на Националната агенция по приходите (НАП) &bdquo;Парола: Касова бележка&rdquo; цели да повиши финансовата култура на учениците.&nbsp;Могат да участват всички хлапета в страната, като условието е да регистрират определени реквизити на касови бележки без значение от стойността на покупките. Шансовете на участника да спечели някоя от наградите, които са два таблета, два фотоапарата и една конзола, нарастват правопропорционално с броя на регистрираните касови бонове.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
