

	<div class="art">
		<div id="article_text" class="s4" itemprop="articleBody">
			
			
			<p>
	<strong>Забраната за производство на цигарени гилзи ще отпадне</strong><br />
	<em>в. Капитал Daily</em></p>
<p>
	След като през 2012 г. правителството на ГЕРБ забрани производството на цигарени гилзи (филтър заедно с хартията, предназначен за пълнене с тютюн), сега, близо три години по-късно, вторият кабинет &quot;Борисов&quot; е на път отново да го разреши. В сряда правителството прие предложение за промяна в Закона за тютюна и тютюневите изделия, с което предлага ограничението да падне.</p>
<p>
	Поправката е внесена от Министерството на икономиката, ръководено от Божидар Лукарски. Това е поредният опит за отмяна&nbsp; - през юли 2014 г. правителството на &quot;Орешарски&quot; прие абсолютно същата промяна, но тя така и не стигна до гласуване в парламента до разпускането му, и сега текстът тръгва отначало.</p>
<p>
	<strong>Лобито на ДПС и Цацаров избра Лозан Панов за председател на ВКС</strong><br />
	<em>в. Капитал Daily</em></p>
<p>
	Мнозинството във Висшия съдебен съвет (ВСС), контролирано от близки до ДПС и ГЕРБ юристи, избра административния съдия Лозан Панов за председател на Върховния касационен съд (ВКС). Той получи необходимите 17 гласа, а шестима от членовете на съвета бяха против. Другият кандидат - зам.-председателят на ВКС Павлина Панова получи едва шест гласа &quot;за&quot;, 11 бяха против, а шестима се въздържаха.</p>
<p>
	Кандидатурата на Лозан Панов, който никога не е правораздавал във ВКС, беше издигната от членовете на съвета Галя Георгиева, Георги Колев, Димитър Узунов, Светла Петкова и Милка Итова. Те са част от мнозинството във ВСС, което неведнъж е взимало решения в полза на главния прокурор Сотир Цацаров и е налагало близки до ДПС и Делян Пеевски магистрати.</p>
<p>
	<strong>ГЕРБ вече харесва старите идеи на БСП срещу високите сметки за ток</strong><br />
	<em>в. Сега</em></p>
<p>
	Двойните фактури за ток, предизвикали гнева на премиера Бойко Борисов, станаха повод БСП да изтупа от праха старите си предложения за промени в Закона за енергетиката. Макар от левицата твърдят, че с тях се дават по-големи права и удобства на потребителите, поправките така и не бяха гласувани в миналия парламент, където отлежаваха месеци наред в комисиите към НС. Част от предложенията са спорни, а по други дружествата работят и в момента. Заради двойните сметки за ток във Варна обаче ГЕРБ вече гледат благосклонно на идеите, но без излишни обещания за подкрепа.</p>
<p>
	&quot;В 42-рото Народно събрание имаха пълно мнозинство и можеха да приемат каквото си пожелаят. Сега имат предложения, които са много разумни, ние ще ги погледнем и ще видим&quot;, коментира вчера бившият енергиен министър Делян Добрев (ГЕРБ). Той отново обвини ЕРП-тата за напрежението около сметките и обяви, че управляващите обмислят увеличение на предвидените в закона санкции за дружествата. В момента глобите за нарушения при отчитането на тока са от 20 хиляди до 1 милион лева. Според Добрев обаче минималната санкция трябва да бъде завишена 10 пъти.</p>
<p>
	<strong>Всеки може да подслушва безнаказано</strong><br />
	<em>в. Сега</em></p>
<p>
	Всеки в България може да подслушва и следи политици, бизнесмени, журналисти, без да се страхува, че ще го настигне наказание. И основната причина е липсата на адекватно законодателство. Този извод се наложи, след като вчера изненадващо прокуратурата би пълен отбой по делото срещу бившия вътрешен министър, сега депутат от ГЕРБ, Цветан Цветанов и още трима бивши ръководители на най-тайната служба на МВР - за оперативно-технически операции. Те бяха обвинени, че са допуснали или участвали незаконно в т.нар. мобилно подслушване чрез специални автомобили, известни като кетчъри.</p>
<p>
	На заключителното заседание в съда прокуратурата обяви, че не поддържа вече повдигнатите обвинения, и смята, че по делото трябва да има оправдателна присъда. Причината е промяна в Наказателния кодекс, направена през юли м.г. Тогава в преходните разпоредби на новия закон за МВР е записано, че хора от МВР могат да се преследват за престъпления по чл. 387 от НК, по който са обвинени подсъдимите, само &quot;когато са извършени във военно време или в бойна обстановка, или при участие в мисия или операция извън страната, или във връзка с бойни действия&quot;.</p>
<p>
	<strong>Бежанците с вечерен час от понеделник Копирано от standartnews.com</strong><br />
	<em>в. Стандарт</em></p>
<p>
	Вечерен час за всички бежанци, които са настанени в центровете в страната ще бъде въведен от понеделник. Това стана ясно от думите на шефа на Държавната агенция за бежанците Никола Казаков днес. Той отбеляза, че по време на предишния му мандат такъв час е бил въведен и през лятото е бил 22.00 часа, а през зимата 20.00 часа.<br />
	Новата заповед ще бъде в сила от следващата седмица.</p>
<p>
	&quot;Бежанците трябва да се контролират, ако трябва и ще ги преброяваме, не е срамно, защото ние трябва да имаме отчет на хората, които са в центровете. Някои от тях напускат, нови идват&quot;, обясни шефът на агенцията. Казаков допълни, че пълен отчет трябва да има във всички държави.</p>
<p>
	<strong>Обсерватории край Дунав помагат за туризма</strong><br />
	<em>в. Новинар</em></p>
<p>
	България ще увеличи туристическия поток в страната чрез няколко обсерватории край река Дунав. Световната организация по туризъм (СОТ) има готовност да подкрепи изграждането им. Това стана ясно по време на срещата на ресорния министър Николина Ангелкова с генералния секретар на СОТ Талеб Рифай.</p>
<p>
	Обсерваториите ще се създадат заедно с академични или научни центрове, като студенти и преподаватели ще работят по мониторинга на определен набор от индикатори, следвайки методика на СОТ и под техен контрол.</p>
<p>
	<strong>Чисто нов път свързва Пазарджик с магистрала &bdquo;Тракия&rdquo;</strong><br />
	<em>в. Новинар</em></p>
<p>
	Пазарджик вече е свързан с магистрала &bdquo;Тракия&rdquo; с напълно обновен първокласен път. Шосето вече е завършено и пуснато в експлоатация, съобщиха от фирмата изпълнител &bdquo;Пътища Пловдив&rdquo; АД.</p>
<p>
	Отсечката с дължина от 6 километра свързва северния изход на града с аутобана. Стойността на проекта е над 2 млн. лв. Работата приключи само за 3 месеца въпреки студеното време.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
