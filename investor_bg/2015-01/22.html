

	<div class="art">
		<div id="article_text" class="s4" itemprop="articleBody">
			
			
			<p>
	<strong>Концесията на спирките в София заседна</strong><br />
	<em>в. Капитал Daily</em></p>
<p>
	Концесионирането на спирките на градския транспорт в София може би няма да се случи толкова бързо и гладко, както изглеждаше досега. Транспортната комисия към общинския съвет на столицата в сряда отложи гласуването си по темата до момента, в който получи допълнителна информация. Такава ще трябва да даде консултантът на общината, с чиято помощ е изготвена конкурсната документация за предстоящата концесия. Дата на изслушването му не е насрочена официално, но е възможно то да се състои още до седмица-две.</p>
<p>
	Навес за пораснали</p>
<p>
	Условията в бъдещия конкурс за концесионери на спирките са описани в доклад от кмета Йорданка Фандъкова до Столичния общински съвет. Според него се предвижда всичките почти 2500 спирки ще бъдат разделени на четири пула, като един кандидат-концесионер може да поиска максимум два от тях. За да се включи изобщо в процедурата, той трябва да докаже поне 5 млн. лв. оборот за последните три години общо и опит в изграждането на спирки, преместваеми обекти, рекламни съоръжения или търговски площи.</p>
<p>
	<strong>&quot;Елкабел&quot; може да инвестира до 100 млн. лв. в ново предприятие</strong><br />
	<em>в. Капитал Daily</em></p>
<p>
	Най-големият производител на кабели в България - &quot;Елкабел&quot;, планира да изгради още един завод, който ще бъде разположен в промишлената зона на Бургас. Очаква се инвестицията в новото предприятие да бъде от 60 до 100 млн. лв., съобщи изпълнителният директор Васил Божинов.</p>
<p>
	Още през 2006 г. акционерите на предприятието купиха два терена от по 200 дка, които се намират на около 12 км от сегашната база на &quot;Елкабел&quot; в града, но тежката икономическа ситуация в страната ги въздържа от започването на строителството.</p>
<p>
	Инвеститорите обаче са готови с технологичния проект за обекта, в ход е изготвянето на екологичната му оценка. След приемането на ПУП на новия завод от община Бургас може да започне строителството му. Основното производство на &quot;Елкабел&quot; ще бъде пренесено изцяло в новия завод, а в базата на сегашния ще се работи по проекти за смесено строителство в бъдеще - жилища, офиси, търговски площи.</p>
<p>
	<strong>БСП се опита от трети път да удари търговските вериги</strong><br />
	<em>в. Сега</em></p>
<p>
	Трети опит за прокарването на определението &quot;значителна пазарна сила&quot; направи БСП с поправките в Закона за защита на конкуренцията (ЗЗК). Още на първо четене обаче икономическата комисия в НС отхвърли текстовете с 9 гласа против, 8 - &quot;за&quot; и без въздържали се. Въпреки това проектът ще продължи да странства из парламентарните комисии на фона на серия от остри негативни становища от бизнеса и министерствата.</p>
<p>
	На два пъти в предишния парламент левицата се опита да прокара термина &quot;значителна пазарна сила&quot;, но в последната редакция на закона от миналата година той в крайна сметка отпадна. Сега БСП отново предлага договорите на веригите с малките производители да бъдат публични и да бъдат редактирани при нужда от Комисията за защита на конкуренцията. &quot;Така КЗК ще вижда дали има някакви такси, срещу които не стоят никакви услуги&quot;, обясни депутатът от БСП Корнелия Нинова и добави, че целта е да се защитят малките търговци.</p>
<p>
	<strong>Лекари и инженери ще учат без пари, ако работят в България</strong><br />
	<em>в. Сега</em></p>
<p>
	Студенти по важни за икономиката специалности могат да получават държавна стипендия, която покрива обучението им, но след това ще имат ангажимент да работят в България. Идеята, която периодично се лансира от поредния нов министър на образованието, бе рекламирана вчера и от Тодор Танев по време на блицконтрол в ресорната парламентарна комисия. Според него стипендиите може да покриват обучението 100, 50 или 25%, но срещу ангажимента след това младежите да останат да работят в страната. Ако държавната стипендия покрива изцяло образованието, след завършването си студентът ще трябва да работи у нас 5 години, обясни Танев. Ако стипендията е с по-нисък процент, и ангажиментът за &quot;отработване&quot; ще е по-кратък.</p>
<p>
	<strong>Правят тунел до крепостта на Созопол</strong><br />
	<em>в. Стандарт</em></p>
<p>
	Созопол влезе в Топ 3 на дестинациите за 2015 г. с реставрираната и прекрасно осветена Южна крепостна стена и кула. Заедно с Любляна и Тайван черноморският град ще се бори за първото място в класацията на Световния съвет по туризъм и пътувания. Очаква се признанието да доведе повече българи и чужденци в Созопол. Хората край морето са доволни, че са попаднали в полезрението на международните експерти. Екипът на кмета Панайот Рейзи обаче е още по-амбициран да покаже града в целия му блясък от древността.</p>
<p>
	&quot;Очаквам да се увеличи туристопотокът. Това пък ни задължава да бъдем подготвени и да направим така, че тази уникална крепостна стена да бъде посетена от много хора и те да си отидат с прекрасни впечатления. Това ни задължава да се грижим още повече за нея и да продължим да я надграждаме&quot;, каза градоначалникът. За тази година екипът му е подготвил няколко проекта, с които Созопол да привлича пътешественици и летовници чрез културно-историческото си наследство. Учените ще продължат с разкопките в центъра на Стария град. Планира се да се изгради тунел от руините до самата крепостна стена.</p>
<p>
	<strong>Производители ни удрят в грамажа</strong><br />
	<em>в. Новинар</em></p>
<p>
	Едно от най-честите нарушения, което Държавната агенция по метрологичен и технически надзор (ДАМТН) е отчела през миналата година, е &bdquo;удрянето&ldquo; в грамажа, което тарикатите производители са се научили да правят &bdquo;тънко&ldquo; на гърба на потребителя.</p>
<p>
	По думите на Павлина Данаилова, която е главен директор на дирекция &bdquo;Метрологичен надзор&ldquo; в агенцията, едни от най-честите нарушения, които са били засичани при проверки на сигнали, са именно свързаните с неточния грамаж в ущърб на клиентите.</p>
<p>
	&bdquo;През 2014 г. наблегнахме на проверките на производителите, за да не се стига до наличие на некачествени продукти по рафтовете на магазините - каза Данаилова, добавяйки: - Едни от най-честите нарушения са открити при пакетите със захар, сол, боб, леща и т.н. На тях пише 1 кг, а всъщност са се оказвали под 970 грама, което според закона е несъответствие&ldquo;.</p>
<p>
	<strong>Кюстендилската Чифте баня отива на тезгяха</strong><br />
	<em>в. Новинар</em></p>
<p>
	Обявената за архитектурен паметник на културата Чифте баня в Кюстендил отива на тезгяха. Тя ще бъде продадена по Закона за приватизацията, реши местният парламент.</p>
<p>
	Комплексът, който за първи път отваря врати в разгара на Балканските войни през септември 1913 г., е работил без прекъсване и досега.</p>
<p>
	Общината поставя изискване пред бъдещия собственик да запази на 100% фасадата и всички орнаменти по нея.</p>
<p>
	До този момент Чифте баня е била винаги на печалба с приходи от около 2-3 хиляди лева годишно.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
