

	<div class="art">
		<div id="article_text" class="s4" itemprop="articleBody">
			
			
			<p>
	<strong>Американската Sensata строи втори завод край Пловдив</strong></p>
<p>
	В. Капитал Daily</p>
<p>
	Новините за нов завод с над 1500 служители са изключителна рядкост в България, още по-малко когато става въпрос за високотехнологична инвестиция. През 2015 г. обаче ще заработи такъв - американската компания Sensata вече изгражда втори завод в страната, стана ясно от изявление на икономическия министър Божидар Лукарски и на кмета на община Марица Димитър Иванов в съобщение на Министерството на икономиката. Първият етап от завода ще заработи през юни тази година и в него ще бъдат наети 1500 души. Ако се изпълни в цялост, планът е за общо 3200 работни места. Компанията вече набира служители за производството си в Пловдив през различни канали като портала jobs.bg.</p>
<p>
	Предприятието ще произвежда сензори за автомобилната индустрия и ще се намира в пловдивската индустриална зона &quot;Марица&quot;, която е част от обединението &quot;Тракия икономическа зона&quot;. Другият завод на групата е в Ботевград, работи от 2002 г. и служителите му са над 1300. Ако изпълни плана си, Sensata ще има наети около 4500 души, с което ще стане стане вторият най-голям индустриален работодател в България след &quot;Арсенал&quot; - Казанлък.</p>
<p>
	<strong>&quot;Метрополитен&quot; купува 20 нови влака за третия лъч на метрото</strong></p>
<p>
	В. Капитал Daily</p>
<p>
	Общинското дружество &quot;Метрополитен&quot; ЕАД обяви една от най-големите си обществени поръчки &ndash; за доставка на 20 нови влака за третия лъч на метрото, който ще започне да се строи тази година. Прогнозната й стойност е 420 млн. лева без ДДС и в обхвата й са включени още доставка, монтаж и тестове на система за управление на метровлаковете. В сумата от 420 млн. лева е включена и цената за доставката на допълнителни 10 влака (140 млн. лв.), които ще бъдат поръчани на изпълнителя след завършването на първия етап от третия лъч и след осигуряване на финансиране. Третият метродиаметър след цялостното му завършване ще свързва кв. &quot;Овча купел&quot; с кв. &quot;Левски&quot;.</p>
<p>
	Двайсетте нови влака ще обслужват първия етап от трасето, който е с дължина 7 км, ще има 7 метростанции и ще свързва &quot;Красно село&quot; с началото на бул. &quot;Владимир Вазов&quot;. В момента тече процедура за избор на строител на отсечката, чиято прогнозна цена е около 400 млн. лв. И двете поръчки &ndash; за тунела и за подвижния състав, ще се финансират със средства от новата оперативна програма &quot;Транспорт&quot; 2014 &ndash; 2020.</p>
<p>
	<strong>Високите сметки за ток идват в началото на февруари</strong></p>
<p>
	В. Сега</p>
<p>
	Въпреки че някои от клиентите на ЧЕЗ, ЕВН и &quot;Енерго-Про&quot; се изненадаха от сметките за ток за декември, в края на януари се задават още по-високи фактури. Причината е, че студът около Нова година и потреблението на ток покрай него ще бъдат включени в януарските сметки. В същото време от октомври миналата година в сила са и нови цени на тока, които са с около 10% по-високи от тези спрямо предходната 2013 г.</p>
<p>
	От ЧЕЗ, което обслужва Западна България, вчера отчетоха, че средната стойност на фактурите в последния месец на миналата година е била 53 лв. при 46 лв. за почти същия период на 2013 г. В сметките за декември обаче е включена само консумацията до 19-о число, а периодът след това ще бъде отразен във фактурите, които ще дойдат в края на този месец или в началото на февруари.</p>
<p>
	<strong>Земеделското министерство ще пише кодекс за земята</strong></p>
<p>
	В. Сега</p>
<p>
	Кодекс за земята, който да обхване цялото законодателство в тази област, започва да пише Министерството на земеделието и храните (МЗХ) съвместно с парламентарната земеделска комисия. Това съобщи вчера шефът на комисията Румен Христов пред в. &quot;Сега&quot;. По думите му работната група за изготвяне на кодекса е в процес на сформиране и в нея ще влязат представители на министерството, на ресорната комисия, професори от родни университети и експерти от сектора.</p>
<p>
	Целта на кодекса е да се установят трайни поземлени отношения, които да заменят сегашните краткосрочни договори между собственици и ползватели на земи. Според Румен Христов сегашният закон за собствеността и ползването на земеделските земи е остарял, променян е около 100 пъти и не отразява по подходящ начин новите реалности. Днес в земеделската комисия на парламента ще се гледат поредните промени в него, свързани с директните плащания за 2015 г. Паралелно с това обаче започва и работата по изготвянето на кодекса. &quot;Задачата ни е много амбициозна и ще отнеме поне година, година и половина&quot;, смята Христов.</p>
<p>
	<strong>Коалиционният съвет се захваща със спешните реформи</strong></p>
<p>
	В. Сега</p>
<p>
	Реформите в пенсионната система и съдебната власт се очертават като приоритети в програмата на новосъздадения съвет за развитие, който се събира за първи път днес. Това показа проверка на &quot;Сега&quot; сред ръководствата на парламентарните групи на партиите от мнозинството. Съпредседателят на ПГ на РБ Радан Кънев обясни, че коалицията има нужда от работен формат, който да решава в &quot;оперативен порядък&quot; определени въпроси.</p>
<p>
	Колегата му Найден Зеленогорски разказа, че досега 4-те управляващи партии се събирали всеки вторник, но само за да обсъдят текущата законодателна програма за седмицата. Съветът щял да им позволи да дискутират заедно с правителството въпроси от концептуален характер, които се нуждаят от съгласие - преди всичко, реформите в правосъдието, пенсионната система и държавната администрация, както и имигрантския проблем. Съпредседателят на ПГ на АБВ проф. Борислав Борисов заяви, че партията му ще настоява да се разработи цялостен и завършен модел на пенсионната система, а не да се правят промени на парче, както досега.</p>
<p>
	<strong>БСП и АБВ с един кандидат за кмет</strong></p>
<p>
	В. Стандарт</p>
<p>
	Обща кандидатура за кмет на София да бъде издигната от БСП и АБВ. Но двете формации да се явят на местните избори с отделни листи, както и да бъде подписано следизборно споразумение. Това е планът максимум, който си поставят за вота наесен ключови фактори от ръководството на градската организация на БСП в София. Общ кандидат с АБВ коментират неофициално и социалистите в Пловдив.</p>
<p>
	Лидерът на столичните социалисти Калоян Паргов не се ангажира с официален коментар, но заяви, че &quot;ако АБВ иска ясно позициониране в левия спектър, то трябва ясно да се разграничи от дясната политика&quot;. Няма как да даваш ляв мигач, а да правиш десен завой&quot;, заяви Паргов по адрес на формацията на президента (2002-2012) Георги Първанов. Междувременно вчера във Варна министърът на отбраната от кабинета &quot;Орешарски&quot; Ангел Найденов заяви, че &quot;АБВ е възможен партньор на БСП&quot;.</p>
<p>
	<strong>София иска експортни субсидии за сиренето</strong></p>
<p>
	В. Стандарт</p>
<p>
	България ще настоява на заседанието на Съвета на ЕС по земеделие и рибарство да бъдат предприети мерки на ниво ЕС, които осигуряват подкрепа на всички производители на мляко и млечни продукти. Това е записано в одобрената вчера от Съвета по европейски въпроси проект на позиция. На съвета Европейската комисия ще представи информация във връзка с руската забрана за внос на селскостопански продукти от ЕС. Фермерите в България понасят загуби от наложената от Русия забрана за внос, като най-засегнати са секторът на млякото и млечните продукти и секторът на плодовете и зеленчуците. Свиването на пазара на мляко и млечни продукти рефлектира върху изкупната цена на млякото. Затова за страната ни е важно в този сектор да бъдат предприети мерки на ниво ЕС, които осигуряват подкрепа на всички производители.</p>
<p>
	<strong>Mitsui &amp; Co. обмисля инвестиции в България</strong></p>
<p>
	В. Стандарт</p>
<p>
	Новият генерален директор на търговското представителство на &quot;Mitsui &amp; Co. Deutschland GmbH&quot; в Букурещ Тецуя Фуджии проучва възможностите за инвестиции в България. Той посети БТПП и се срещна със зам.-председателя на Палатата Георги Стоев. Те са обсъдили необходимостта от развитие на традиционните сектори за България като туризъм, разработването на специални пакети за японски граждани, както и обучението на мениджъри и управлението на хотелски вериги.</p>
<p>
	<strong>Над 5,5 млн. лв. получиха рибарите</strong></p>
<p>
	В. Новинар</p>
<p>
	Над 5,5 млн. лв. получиха рибарите по оперативната програма за развитие на сектора. 75 на сто от изплатените субсидии са европейски средства, а останали 25 процента се доплащат от държавния бюджет, съобщиха от Държавен фонд &quot;Земеделие&quot;. 700 хил. лв. от парите са отишли за изграждане на нова пазарна структура - стоково тържище около Бургас, и за модернизиране на съществуващо производствено предприятие за рибопреработка.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
