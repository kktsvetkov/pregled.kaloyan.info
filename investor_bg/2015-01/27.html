

	<div class="art">
		<div id="article_text" class="s4" itemprop="articleBody">
			
			
			<p>
	<strong>Големите компании могат да получат енергийна отстъпка</strong></p>
<p>
	В. Капитал Daily</p>
<p>
	На фона на финансовата дупка в НЕК, която се задълбочава все повече, управляващите обмислят да въведат законодателни мерки, с които да намалят разходите на големите индустриални предприятия за електроенергия. Това е т.нар. такса задължение към обществото, която всички потребители на свободния пазар плащат и която цели да компенсира разходите на държавната компания за елктроенергията, която тя купува на преференциални цени.</p>
<p>
	Идеята беше анонсирана от председателя на енергийната комисия в парламента Делян Добрев по време на деветата среща на бизнеса с правителството, организирана от &quot;Капитал&quot; преди седмица. В понеделник (26 януари) депутатът от &quot;БСП &ndash; лява България&quot; Георги Кадиев коментира на своята фейсбук страница, че въпросното предложение ще бъде внесено още тази седмица като част от поправките в Закона за енергетика, които бяха гласувани на първо четене в Народното събрание. Конкретно идеята е да бъде въведен таван за разходите за такса задължения към обществото, над които съответните потребители са освободени от това плащане. В момента всички потребители плащат за тази такса 18,93 лв./мВтч.</p>
<p>
	<strong>&quot;Макс телеком&quot; тества успешно мобилни разговори през LTE</strong></p>
<p>
	В. Капитал Daily</p>
<p>
	Повече от три години след като Комисията за регулиране на съобщенията (КРС) раздаде лицензите за изграждане на мрежи за мобилни комуникации от четвърто поколение, единият от двата платили такова разрешително - &quot;Макс телеком&quot;, е на път да стартира реална услуга за разговори. Макар и засега тестово, компанията обяви, че вече е в състояние да предложи и пренос на глас през новата си мрежа. Реалният търговски старт на този тип услуги засега не е насрочен, но според официално съобщение на &quot;Макс телеком&quot; тестовете са успешни.</p>
<p>
	&quot;Макс&quot; (това е търговската марка, под която дружеството &quot;Макс телеком&quot; работи) днес отчита сериозен напредък в развитието на преноса на глас през мрежата си от четвърто поколение по стандарт LTE&quot;, обявиха от компанията в понеделник. Според съобщението до медиите е била направена успешна демонстрация на гласова и видеоуслуга през 4G.</p>
<p>
	<strong>2/3 от парите за бежанците са потънали неизвестно къде</strong></p>
<p>
	В. Сега</p>
<p>
	Само 107 бежанци са завършили курсове по български или по професионално обучение за цели три години - от 2011 до 2013 г. От общо 900 хил. лева от годишния бюджет на Държавната агенция за бежанците (ДАБ) за 3 години едва 329 хил. лв. са били използвани за интеграция, и то доста спорно. За останалите пари няма информация къде са отишли. Това разкри одит на Сметната палата, който беше публикуван вчера.&nbsp; От документа става ясно, че агенцията е била напълно неподготвена да посрещне задаващата се бежанска вълна и да интегрира влизащите у нас чужденци.</p>
<p>
	За трите години на действие на програмата за интеграция в нея са били включени едва 256 бежанци от общо 2831 получили статут. 163-ма са напуснали програмата. 209 са посещавали курсове по български език, а удостоверения за владеенето му са получили 83-ма. Курсове по професионално обучение са посещавали 29 бежанци, от които 24 получават удостоверения. В бюрата по труда са били регистрирани общо 55-ма, от които само на седем им е оказано съдействие за започване на работа, а трима са били включени за обучение.</p>
<p>
	<strong>Още 1 г. вузовете ще произвеждат професори на кило</strong></p>
<p>
	В. Сега</p>
<p>
	Висшите училища ще имат едногодишен гратисен период, през който ще могат да се възползват от бурното производство на хабилитирани преподаватели. Това става ясно от промени в Закона за развитието на академичния състав, пуснати за обсъждане от просветното министерство. Законопроектът предвижда приемането на минимални национални изисквания към кандидатите за придобиване на научна степен или за заемане на академична длъжност. Сега всеки университет сам си определя критерии и правила за тези процедури.</p>
<p>
	Сред националните изисквания могат да са например минимален брой публикации в издания с импакт фактор, брой цитирания, участия в научни проекти или брой обучени докторанти, защитили научен труд. Критериите няма да са общовалидни, а ще се съобразят с особеностите на отделните научни области. Те ще бъдат определени в правилника за прилагане на закона. Друго предложение е оценяването на дисертациите да се прави само от преподаватели и учени, които отговарят на същите минимални изисквания. В проекта е предвидено промените да влязат в сила от 1 януари 2016 г. Това означава, че висшите училища имат поне една година, за да провеждат конкурсите по сегашния ред.</p>
<p>
	<strong>Депутати ще &quot;разпитват&quot; КФН за пенсионните фондове и КТБ</strong></p>
<p>
	В. Сега</p>
<p>
	Цялото ръководство на Комисията за финансов надзор (КФН) ще се яви на изслушване в Народното събрание в четвъртък. &quot;КФН ще отговаря за цялостната си дейност и по-специално за надзора на пенсионноосигурителните дружества&quot;, съобщи Менда Стоянова, председател на парламентарната бюджетна комисия, цитирана от &quot;Фокус&quot;. Изслушването обаче изглежда предрешено, ако съдим по вчерашните коментари на Стоянова, която е финансовото острие на ГЕРБ в НС.</p>
<p>
	Миналата седмица премиерът Бойко Борисов обяви, че пенсионните фондове трябва да бъдат дисциплинирани, а Стоянова коментира, че сред тях има &quot;гнили ябълки&quot;, и предложи да им бъде спуснат задължителен праг за доходност, съобразен с инфлацията. Въпреки че точно КФН трябва да контролира пенсионните фондове, депутатката от ГЕРБ вчера заяви, че не вижда проблеми в работата на комисията. Според нея надзорният орган и неговият председател Стоян Мавродиев са жертви на &quot;медийни изяви на собственика на една медийна група&quot;, който е започнал атака срещу КФН и срещу нейния шеф още покрай проблемите на КТБ.</p>
<p>
	<strong>БДЖ изгуби товарите си</strong></p>
<p>
	В. Стандарт</p>
<p>
	Със 160 хил. тона са намалели превозените от БДЖ товари от 1 до 25 януари 2015 г. в сравнение със същия период на 2014 г. Това се оплакаха разтревожени служители на &quot;БДЖ - Товарни превози&quot;, тъй като спадът е над 30%, като в същото време товарооборотът на частните жп превозвачи е скочил пропорционално. Наред с това има сигнали, според които служители на държавната компания източват тонове нафта от локомотивите. Това принуди министъра на транспорта Ивайло Московски да разпореди незабавна проверка на сигнал за кражба на нафта, свързан с репортаж, излъчен по Нова телевизия. В него пред скрита камера машинист разказва схемите, по които се източва дизелово гориво от години. Според вътрешен одит въпреки намалелите превози разходът на нафта в БДЖ е скочил с няколко десетки тона спрямо 2013 г.</p>
<p>
	През 2014 г. парите за ремонти в &quot;БДЖ - Пътнически превози&quot; са били едва 10 млн. лв., които са крайно недостатъчни, отчита изпълнителният директор на &quot;Холдинг БДЖ&quot; Владимир Владимиров. Въпреки това по-голямата част от тях са отишли за погасяване на задължения на дружеството, обяснява той.</p>
<p>
	<strong>Десните пускат Караджов срещу Фандъкова</strong></p>
<p>
	В. Стандарт</p>
<p>
	Гроздан Караджов е сред възможните кандидатури на реформаторите за кмет на София, научи &quot;Стандарт&quot;. Името на настоящия депутат от гражданската квота на Блока се завъртя в публичното пространство само няколко дни след това на Петър Москов. Реформаторите обаче отричат да са водили каквито и да е разговори за имена за кметове. Ще търсим обединяващи фигури, които се припознаят на местно ниво, обясняват от Блока.</p>
<p>
	Най-вероятно за местните избори няма да има промяна в начина, по който Блокът ще участва - отново като коалиция. Реденето на листите за съветници пък се обсъжда да е на база резултатите от националния вот, макар че според самите реформатори преференциите обезсмислят подредбата.</p>
<p>
	<strong>В новия доклад на ЕС: Брюксел хвали прокуратурата</strong></p>
<p>
	В. Стандарт</p>
<p>
	Брюксел ще похвали прокуратурата в опитите й да направи съдебни реформи. Това съобщиха за &quot;Стандарт&quot; високопоставени източници от &quot;Дондуков&quot; 1, запознати с техническата част от доклада на ЕК за напредъка ни в правосъдието и борбата с корупцията. Според черновата на документа за държавното обвинение е записано, че се бори с корупцията в редиците си, както и че се прилагат добри европейски и световни практики в управлението й, обясниха юристи.</p>
<p>
	Ведомството на Сотир Цацаров обаче не е единственото, което е похвалено от Брюксел. &quot;Докладът е по-мек, отколкото се очакваше във всички области. Причината е работата на новото правителство&quot;, обясниха още експерти. От Брюксел са отчели разликата между двете управления на страната преди и след изборите, както и волята за реформи в съдебната система. В доклада е отчетено, че правителството само е назовало проблемите на страната. Очаква се документът да бъде оповестен в сряда.</p>
<p>
	Представянето му обаче може да се отложи с няколко дни и докладът да излезе в началото на февруари, научи още &quot;Стандарт&quot;. Чернова на документа се появи още миналата събота. От нея стана ясно, че критиките основно ще бъдат свързани с борбата с корупцията, организираната престъпност и съдебната реформа. Един от конкретните визирани случаи в доклада ще бъде изчезването на тефтерите на бившия шеф на комисията за конфликт на интереси Филип Златанов. Бележниците му изчезнаха от колата на експерт графолог преди месеци и от тях и до днес няма следа.</p>
<p>
	<strong>Ембаргото фалира мандрите ни</strong></p>
<p>
	В. Новинар</p>
<p>
	Руското ембарго фалира родните мандри. Заради забраната на внос на млечни продукти в Русия много европейски фирми компенсират с импорт у нас и така поставят в неизгодно положение родните преработватели. Това е и причината много от мандрите да са пред банкрут. Някои съвсем са изнемогнали и вече са затворили. Ниските изкупни цени на млякото в момента поставят допълнително бранша пред затруднения. Това съобщи за &bdquo;Новинар&rdquo; председателят на съюза на животновъдите в България Пенка Христова. Тя подчерта, че за първи път средната цена на млякото се е сринала до рекордните 42 стотинки на литър. Освен на кравето се наблюдава и спад на овчето мляко от 1,20 до 1,10 лв.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
