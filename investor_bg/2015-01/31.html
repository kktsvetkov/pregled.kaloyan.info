

	<div class="art">
		<div id="article_text" class="s4" itemprop="articleBody">
			
			
			<p>
	<strong>Временната ограда с Турция ще е като Берлинската стена</strong></p>
<p>
	<em>в-к Сега</em></p>
<p>
	Новата 82-километрова ограда по границата с Турция ще е с няколко метра по-висока, по-широка и добре вкопана в земята и по нищо няма да прилича на временно съоръжение. Това научи &quot;Сега&quot; от източници от вътрешното министерство, на което правителството възложи до 30 януари да представи проект.</p>
<p>
	Затова цената ще скочи до около 90 млн. лв., или 1 млн. лв. на километър, които ще се похарчат без търг. Съоръжението ще е между пунктовете Капитан Андреево и Лесово и с него управляващите ще се опитат да поправят грешките от построеното миналата година съоръжение. Съществуващата ограда се оказа с много пробойни и се прескача за броени минути. Чужденците или хвърляли килимчета върху бодливата тел и прескачали по тях, без да се порежат, или режели с ножици, или прокопавали с лопата дупка под оградата, която е разположена само над земята. &nbsp;</p>
<p>
	<strong>Кунева вика еврокомисари за съветници</strong></p>
<p>
	<em>в-к Сега</em></p>
<p>
	Вицепремиерът Меглена Кунева възнамерява да ползва услугите на бивши еврокомисари от Великобритания и Естония, които да съветват България за председателството на Евросъюза през 2018 г. Това става ясно от стенограмата на последното правителствено заседание. Кунева алармира, че трябва да се започне с навременната подготовка за председателството, тъй като то ще струва минимум 50-60 млн. евро.</p>
<p>
	&quot;Това означава много добра административна подготовка, командироване на хората и т.н. Тоест това си е почти военно упражнение&quot;, посочва вицепремиерът. Правителството възнамерява да използва резиденция &quot;Бояна&quot; и НДК за разполагане на офиси и настаняване на чуждите делегации.</p>
<p>
	Това дава повод на министърът на културата Вежди Рашидов да поиска спешен ремонт на Двореца на културата в столицата. От своя страна, премиерът Бойко Борисов нарежда да бъде представен план за подготовката.</p>
<p>
	<strong>Забавили заплати за 2,4 млн. лв. в Кюстендилско</strong></p>
<p>
	<em>в-к Новинар</em><br />
	<br />
	Най-честите нарушения, които правят фирмите в Кюстендил, са свързани със забавяне на заплати и задържане на документите на служителите при напускане. Това са установили от Инспекцията по труда в Кюстендил.</p>
<p>
	Само за изминалата година 18 фирми в областта не са дали навреме на служителите си трудовите възнаграждения на около 4800 души, които са в размер на 2,4 млн. лв.</p>
<p>
	<strong>Турция пуска влак стрела за Капъкуле</strong></p>
<p>
	<em>в-к Стандарт<br />
	&nbsp;</em><br />
	Турция възнамерява да изгради високоскоростна жп линия от Истанбул до Капъкуле на турско-българската граница през град Одрин. Това заяви турският министър на транспорта, морската администрация и съобщенията Лютфи Елван по време на 11-а конференция на транспортните министри от страните по транспортния коридор Европа - Кавказ - Азия (TRACECA), която се състоя в Истанбул. Още тази година ще бъде обявен търг за строителството на линията, обявил Елван.</p>
<p>
	Транспортният министърът Ивайло Московски обсъди българо-турските връзки с Лютфи Елван. До края на годината България ще завърши напълно модернизацията на жп линията Димитровград - Свиленград, увери турския си колега министър Московски. С това цялото трасе от Пловдив до турската граница ще позволява скорости на влаковете до 160 км/час. Министър Московски обсъди българо-иранските транспортни връзки и с министъра на транспорта и пътищата на ислямската държава Абас Акунди.</p>
<p>
	<strong>Продават гориво от цистерни и варели</strong></p>
<p>
	<em>в-к Стандарт&nbsp;</em></p>
<p>
	Дизелово гориво се продава от цистерни и варели без връзка с Националната агенция за приходи и без никаква отчетност. Това показва направената през януари проверка на служители на НАП на т.н. ведомствени бензиностанции. При 3105 легални бензиностанции в страната над 30 хил. са ведомствените бензиностанции, пише в анализ на Министерството на финансите за риска от укриване на данъци при продажбата на горива.</p>
<p>
	Загубата за държавния бюджет от укрити данъци при продажбата на нелегални горива се оценява на 1,1-1,2 млрд. лв. Затова от тази година има изискване всички обекти за продажба на горива да имат нивомерни системи и да бъдат свързани дистанционно с НАП. Против промяната обаче се обявиха фермерите, които зареждат от ведомствени бензиностанции селскостопанските си машини. Затова на последното заседание на земеделската комисия депутатите гласуваха новото изискване да отпадне, като това не беше подкрепено само от депутатите от ГЕРБ. Гласуването в зала предстои следващата седмица.<br />
	&nbsp;&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:oblbcbcbi@tznvy.pbz" id="worker_creator_email">Бойчо Попов</a></i></div>		</div>
	</div>

	<!-- Mobile payment branding -->
	
	
