

	<div class="art">
		<div id="article_text" class="s4" itemprop="articleBody">
			
			
			<p>
	<strong>България трябва да усвоява ударно по 250 млн. евро на месец през 2015 г.</strong><br />
	<em>в. Сега</em></p>
<p>
	Средно по 258 млн. евро на месец, или общо близо 3.1 млрд. евро са средствата от европейските програми, които България трябва да усвои през тази година. Това показват данните на вицепремиера по еврофондовете Томислав Дончев, цитирани от БГНЕС. Така през 2015 г. трябва да усвоим най-много средства от влизането на страната ни в Европейския съюз на 1 януари 2007 г.</p>
<p>
	<strong>НАП регистрира троен скок на безнадеждните длъжници за 10 години</strong><br />
	<em>в. Сега</em></p>
<p>
	Списъкът на НАП с некоректни данъкоплатци продължава застрашително да расте, а щетите за бюджета са огромни. Официалните данни на Националната агенция за приходите (НАП) показват, че длъжниците, които имат просрочия за над 5000 лева и сумите са трудно събираеми, са се увеличили над три пъти за 10 години, коментира бившият председател на Сметната палата Георги Николов за в. &quot;Сега&quot;. В началото на 2004 г. данъкоплатците, които са имали просрочия за над 5 хиляди лева, са били 4934, като неплатените от тях данъци са възлизали на 1.8 млрд. лева. Към ноември 2014 г. НАП води на отчет над 16 000 такива данъкоплатци, а щетите за бюджета са повече от 14 млрд. лева.</p>
<p>
	<strong>2 милиона българи ще плащат вече по-високи осигуровки</strong><br />
	<em>в. Сега</em></p>
<p>
	Около 2 млн. българи ще плащат по-високи осигуровки през тази година, въпреки че осигурителната тежест не се увеличава директно. Това прави над 65 % от работещите. За първи път от много години минималните осигурителни прагове са увеличени в почти всички икономически сектори, тъй като държавата наложи административен ръст там, където работодатели и синдикати не постигнаха споразумение. Повече ще плащат и хората, които се осигуряват върху максималния осигурителен доход, както и земеделци и тютюнопроизводители, за които се вдига минималната осигуровка. Приходите за НОИ и НЗОК ще са за около 80 млн. лева месечно.</p>
<p>
	Размерът на социалните и здравните осигуровки и през тази година не се променя, но се променя осигурителният доход. За родените след 1959 г. се запазва общата ставка от 30.3% за социално и здравно осигуряване.</p>
<p>
	<strong>Здравното министерство с търгове за 40 млн. лв. за доставка на ваксини</strong><br />
	<em>в. Стандарт</em></p>
<p>
	Министерство на здравеопазването е обявило търгове за близо 40 млн.лв. за доставка на ваксини през 2015 г., обявиха от ведомството в последния работен ден за миналата година, предаде БГНЕС.</p>
<p>
	Според информацията за 2015 г. здравното министерство е планирало да закупи общо 2 157 650 броя ваксини срещу 18 вида заболявания. Половината са за покриване на нуждите по задължителния имунизационен календар. Втората половина са за рядко срещани у нас заболявания и инфекции, но тяхното наличие на склад е нужно, смятат от здравното ведомство.</p>
<p>
	<strong>Решават за приватизацията на &bdquo;ВМЗ-Сопот&rdquo; и &bdquo;Кинтекс&rdquo;</strong><br />
	<em>в. Новинар</em></p>
<p>
	Дали &bdquo;ВМЗ-Сопот&rdquo; и &bdquo;Кинтекс&rdquo; ще бъдат приватизирани предстои да разберем тази година. Каква ще бъде съдбата на двете предприятия може да стане ясно още в средата на 2015 г.</p>
<p>
	&bdquo;След подробен анализ предстои да се реши дали &bdquo;ВМЗ-Сопот&rdquo; и &bdquo;Кинтекс&rdquo; ще станат частни&rdquo;, съобщиха за &bdquo;Новинар&rdquo; от икономическото министерство. И допълниха, че със сигурност няма да бъдат приватизирани предприятията &bdquo;&ldquo;Ел Би Булгарикум&rdquo; и &bdquo;Българска роза&rdquo;.</p>
<p>
	Сред първите срещи в началото на годината за ресорния министър Божидар Лукарски пък ще бъде посещението на австрийски инвеститори. Идеята е да се договорят нови чужди вложения у нас.</p>
<p>
	<strong>Цени падат наполовина през януари</strong><br />
	<em>в. Новинар</em></p>
<p>
	Цените падат следпразнично наполовина в големите вериги за дрехи, техника, мебели и козметика.</p>
<p>
	До края на януари магазините се надпреварват във всевъзможни промоции, като хитови са евтините пуловери по 10 лв., намалени от 19,50 лв., мъжките ризи на промоционална цена от 20 лв. и дамските поли по 5 лв., показа проверка на &bdquo;Новинар&rdquo;.</p>
<p>
	&bdquo;Клиентите ни чакат януарските намаления, за да си купят ботуши с 60 процента по-евтино, защото знаят, че тогава сваляме цените, а не през декември&rdquo;, обясниха от магазин за маркови обувки. Голям хит в момента са и различните машинки за фрешове и за печене без мазнина.</p>
<p>
	<strong>Японци и американци щурмували остров &bdquo;Св. Анастасия&rdquo;</strong><br />
	<em>в. Новинар</em></p>
<p>
	Близо 45 000 туристи от цял свят са посетили остров &bdquo;Света Анастасия&rdquo; през първия сезон от откриването на атракцията край Бургас.</p>
<p>
	Стекли са се хора не само от България, а и от САЩ, Япония и Европа.</p>
<p>
	През юли и август е имало резервации за седмици напред, съобщи пред Фокус директорът на общинското предприятие &bdquo;Туризъм&rdquo; Кристина Вълчева.</p>
<p>
	&bdquo;Ние се опитахме да наложим това, което го има навсякъде по топобектите по света - ако човек иска да го посети, трябва да се случи с предварителна заявка&rdquo;, обясни тя.</p>
<p>
	Причината е, че обектът е с малък капацитет и на острова не могат да бъдат повече от 100-150 души едновременно.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
