

	<div class="art">
		<div id="article_text" class="s4" itemprop="articleBody">
			
			
			<p>
	<strong>Фалитите през миналата година намаляват с една трета</strong><br />
	<em>в. Капитал Daily</em></p>
<p>
	Обявените в несъстоятелност дружества в България намаляват след бума през 2013 г., показват данни на Агенцията по вписванията, предоставени на &quot;Капитал Daily&quot;. За цялата минала година броят на откритите производства и обявените в несъстоятелност търговци е спаднал съответно с 32% и 37%. Броят им се доближава до този за 2012 г., но остава по-висок, отколкото е бил във времето, преди кризата да е ударила.</p>
<p>
	Факторите за промяната може и да имат икономически корен, т.е. да идва край на масовото затъване на бизнеси и изчистване на задлъжнялостта. Според юристи обаче трендът е повече резултат от прекъсването на схемата за фалити със задна дата, при която длъжници се отърваваха от кредитори. Днес на мода е вкарване на временни синдици и завземане на бизнес, но явлението засега не е толкова масово. Фалити и продажби се очакват най-вече покрай КТБ.</p>
<p>
	&nbsp;</p>
<p>
	<strong>Тежка година за тежката индустрия</strong><br />
	<em>в. Капитал Daily</em></p>
<p>
	Умерени очаквания и плахи надежди &ndash; въпреки празничния сезон настроението сред компаниите от тежката индустрия не е особено приповдигнато. Прогнозите за новата година като цяло гравитират около запазването на досегашните равнища на производството, и то ако условията за бизнеса не се влошат. А рискове определено не липсват &ndash; от не особено оптимистичните перспективи както пред българската, така и пред европейските икономики, до задълбочаващия се конфликт в Украйна. И определено не на последно място, развитието на ситуацията в сектора на енергетиката и по отношение на газовите доставки, които са от ключово значение за дружествата от бранша.</p>
<p>
	С всички тези уговорки като цяло металургичните компании стоят относително стабилно. След като в последните години в сектора бяха направени значителни инвестиции, конкурентоспособността на дружествата е подобрена и възможностите им за работа са налице. Остава да се види дали ще имат и условията за това.</p>
<p>
	&nbsp;</p>
<p>
	<strong>Магазини в панелки плащат за саниране</strong><br />
	<em>в. Стандарт</em></p>
<p>
	Офисите, магазините и другите самостоятелни обекти в блоковете, които се използват за търговски цели, ще плащат за санирането им. Това стана ясно от презентация на Националната програма за енергийно обновяване, публикувана във Фейсбук страницата на регионалния министър Лиляна Павлова.</p>
<p>
	Самостоятелните обекти, които се ползват за стопански цели, ще се обновяват, като 100% от разходите ще се поемат от собствениците им. Държавата ще поема изцяло единствено разходите за жилищата, както и за общите части от блока.</p>
<p>
	&nbsp;</p>
<p>
	<strong>Собственици на оранжерии стягат протести заради орязани субсидии</strong><br />
	<em>в. Стандарт</em></p>
<p>
	Собственици на оранжерии в Пиринския край излизат на протести, ако не се увеличи субсидията за новия програмен период 2015-2020 г. Те очакват още до края на тази седмица да има корекция в размера на средствата, както и да се проведе спешна среща със земеделския министър Десислава Танева.<br />
	&bdquo;През декември ни гарантираха, че субсидиите ще са 7500 евро на хектар, което прави 750 евро на декар. Сега ни сюрпризират, че помощите ще са 545 лева на декар, което е три пъти по-малко. Позволим ли да свалят ставката, после никой няма да я вдигне. Вече обсъждаме бъдещи протестни действия. Ще блокираме пътища, за да защитим правата си&quot;, заяви председателят на Сдружение &bdquo;Югозапад 2013&quot; Георги Кафтанов.</p>
<p>
	&nbsp;</p>
<p>
	<strong>Германските банки изтеглиха парите си от Гърция</strong><br />
	<em>в. &bdquo;Сега&ldquo;</em></p>
<p>
	Германските банки не са заплашени от &quot;черен сценарий&quot; в случай на евентуален фалит на Гърция или нейното излизане от еврозоната, съобщи германското сп. &quot;Шпигел&quot;. Финансовите институции вече са изтеглили голяма част от своите инвестиции в гръцките държавни облигации и в момента имат &quot;управляеми размери&quot; пари в Гърция. Макар че според данни на Федералния съюз на германските банки в края на септември м.г. те са държали 23.5 млрд. евро в страната.</p>
<p>
	Но тази цифра изглежда по-голяма, отколкото са реалните рискове, отбелязва &quot;Шпигел&quot;. Тъй като 4.6 милиарда евро от тях гръцки банки дължат на немските финансови институции, а около 3.6 млрд. евро се падат на бизнеса и граждани. Най-голямата част от 15 милиарда евро са гарантирани задължения към германските банки от страна на държавното управление в Гърция. В този случай обаче става дума за спасителния пакет, който Берлин отпусна на Атина чрез държавната германската банка за развитие KfW и е част от Европейския спасителен механизъм.</p>
<p>
	&nbsp;</p>
<p>
	<strong>САЩ и Германия имат най-много патенти у нас</strong><br />
	<em>в. Сега</em></p>
<p>
	Срив в регистрирането на патенти у нас отбелязват българските изобретатели за сметка на чуждестранните си колеги. Разработките на учени от САЩ, Германия и Швейцария представляват половината от всички 13 053 патента, издадени в периода 2001-2013 г., показва подробен анализ на фондация &quot;Приложни изследвания и комуникации&quot;. Лидер по отношение на закрилата на нови технологии от ЕС е Германия с една пета от всички регистрирани патенти в България. Любопитно е, че в рамките на ЕС единствено Малта няма издаден патент у нас.</p>
<p>
	Най-много патенти са издадени за разработки в областта на органичната химия (23.9%), хуманната и ветеринарната медицина, стоматологията и лекарствата (22.5%) и транспорта и съхранението на материали (3.8%). Плътно след тях се нареждат патентите за производство на бира, вино, генно инженерство (3.6%) и земеделие, лов, риболов и пестициди (3.3%).</p>
<p>
	&nbsp;</p>
<p>
	<strong>630 туристи зърнаха Царевец в първия ден от новата година</strong><br />
	<em>в. &bdquo;Новинар&ldquo;</em></p>
<p>
	Още в първия ден на новата 2015 г. архитектурно-музейният резерват Царевец във Велико Търново можеше да се похвали с 630 туристи, които го посетиха в петте часа, в които беше отворен. 75 на сто от тях са били румънци, дошли в града за коледните и новогодишните празници.<br />
	По традиция крепостта беше единственият музеен обект в страната, който приемаше туристи на 1 януари. Големият интерес към Царевец не се дължи само на това, че тази година първият посетител получи безплатна обиколка с екскурзовод, защото на 1 януари 2014 г. там е имало 720 души, от които 310 чужденци и 410 българи.</p>
<p>
	&nbsp;</p>
<p>
	<strong>Ударно правим олио и масла</strong><br />
	<em>в. &bdquo;Новинар&ldquo;</em></p>
<p>
	Страната ни произвежда рекордни количества олио и масла. През последните две години ударно се увеличава потреблението на слънчоглед за нуждите на маслодайната индустрия в България, показват анализи на Сдружението на производителите на растителни масла и маслопродукти в България.</p>
<p>
	Според експерти от земеделското министерство тази тенденция ще продължи и през настоящия сезон.</p>

			<div style="display: block; clear: both; padding-top: 10px;"><i>По статията работи: <a href="znvygb:trbetv.iryri@vairfgbe.ot" id="worker_creator_email">Георги Велев</a></i></div>		</div>
	</div>

	<!-- Mobile payment branding -->
	
	
