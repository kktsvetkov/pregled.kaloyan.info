

	<div class="art">
		<div id="article_text" class="s4" itemprop="articleBody">
			
			
			<p>
	<strong>Димитър Костов е кандидатът за надзорник над банките</strong><br />
	<em>в. Капитал Daily</em></p>
<p>
	Подуправителят на БНБ Димитър Костов най-вероятно ще оглави &quot;Банков надзор&quot;, научи &quot;Капитал&quot; от представители на различни&nbsp; политически партии, включително управляващите. Той ще замени на поста освободения от парламента в сряда Цветан Гунев, който пое надзора над банковата дейност през юни 2013 г., но заради КТБ от средата на юни 2014 г. фактически не изпълнява правомощията си.</p>
<p>
	Името на Костов вече се споменава като най-вероятна номинация в парламента, като на заседание на групата на БСП в четвъртък депутатите от партията са получили &quot;предварителната информация&quot;, че предстои кандидатурата му да бъде внесена следващата седмица, пише &quot;Дневник&quot;. Информацията съобщи в профила си във&nbsp; &quot;Фейсбук&quot; и депутата от БСП Георги Кадиев, който пише, че ГЕРБ ще номинира Костов на мястото на Гунев.</p>
<p>
	<strong>Ново консервно предприятие ще бъде открито в Павликени</strong><br />
	<em>в. Капитал Daily</em></p>
<p>
	Ново предприятие за преработка на плодове и зеленчуци ще бъде открито в гр. Павликени, обл. Велико Търново, стана ясно от предложението на инвеститора &quot;Промодул&quot;, публикувано в сайта на общината. Предвижда се общата инвестиция в производството да бъде около 2.5 млн. - 3 млн. лв., част от които вече са вложени в ремонта на сградите, каза пред &quot;Капитал Daily&quot; собственикът на &quot;Промодул&quot; Иван Иванов.</p>
<p>
	Предприятието ще заема терен и сгради на бившия месокомбинат &quot;Родопа&quot;, купени преди време от Иванов. Той разказа, че е вече се ремонтират помещенията, като паралелно с това подготвя документи за европейски проекти, по които да се финансира покупката на машините. Предвижда се общата им стойност да бъде около 1 млн. лв., част от които да бъдат платени с еврофондове.</p>
<p>
	<strong>В България ще има постоянна база на НАТО</strong><br />
	<em>в. Сега</em></p>
<p>
	В България ще бъде разположен постоянен команден център на НАТО, в който освен български военни ще служат и военнослужещи от други страни - членки на алианса. Това съобщи вчера генералният секретар на НАТО Йенс Столтенберг, който се срещна с президента, премиера и министрите на външните работи и на отбраната. Базата в България ще бъде една от шестте, които пактът ще изгради по източния си фланг. Останалите пет ще са в Румъния, Полша и трите прибалтийски републики Литва, Латвия и Естония.</p>
<p>
	Изграждането на изнесените командни центрове е част от Плана за действие за готовност на НАТО, който беше приет на срещата на върха в Уелс. Досега обаче не беше ясно къде точно ще бъдат разположени тези бази. По неофициална информация София е предложила командният център да бъде във Варна. Той ще отговаря за контрола на Черно море. За целта ще бъде използвана бреговата радиолокационна система за контрол на корабоплаването и охрана на морската граница ЕКРАН. Тя беше изградена от екип на две американски компании - FSI и Lockheed Martin.</p>
<p>
	<strong>Бюджетната комисия прати на поправка новия просветен закон</strong><br />
	<em>в. Сега</em></p>
<p>
	Бюджетната комисия в парламента разкритикува остро внесения от депутати на ГЕРБ законопроект за предучилищното и училищното образование, макар в крайна сметка да подкрепи текста на първо четене. Депутатите, включително от управляващото мнозинство, останаха изумени от липсата на каквато и да е било финансова обосновка на проекта, който касае цялото общество.</p>
<p>
	До последно представители на вносителите упорстваха, че подобни финансови разчети не са необходими, и се кълняха, че когато му дойде времето, финансовото министерство ще даде необходимите средства. В същото време законопроектът ще изисква сериозно финансиране - както по линия на държавния бюджет, така и от оперативната програма за наука и образование.</p>
<p>
	<strong>София иска 8480 лв. наем за езерото &quot;Ариана&quot;</strong><br />
	<em>в. Сега</em></p>
<p>
	Езерото &quot;Ариана&quot; и обектите около него ще бъдат отдадени под наем при начална тръжна цена от 8480 лв. за срок от 5 г. Това реши окончателно Столичният общински съвет, след като разгледа за втори път документите за обявяване на процедурата и даде старт на изготвяне на конкурсната документация.</p>
<p>
	Предвижда се да има сериозни глоби, ако езерото не е в добро състояние и не се поддържа, обясни пред &quot;Сега&quot; председателят на стопанската комисия Николай Стойнев (ГЕРБ). Причината е, че общината реши да направи реверанс с наема, като приспадна от цената поддръжката на водоема. Според експертната оценка реалната наемна цена е 12 722 лв., но месечната поддръжка от 4200 лв. на езерото се опрощава срещу задължението то да се поддържа целогодишно.</p>
<p>
	<strong>Очакваме нова вълна гръцки инвестиции</strong><br />
	<em>в. Новинар</em></p>
<p>
	Гръцкият бизнес възнамерява да пренасочи нова вълна от капитали в България. Това стана ясно на среща между премиера Бойко Борисов и представителите на над 120 големи фирми от южната ни съседка, членуващи в Гръцкия бизнес съвет в България.</p>
<p>
	По време на дискусията бяха обсъдени въпроси, свързани с банковата стабилност, политиката на страната ни за влизането в еврозоната, както и с възможностите за облекчаване на режима на инвестиции.</p>
<p>
	<strong>Приключиха проверките на ВЕИ производителите</strong><br />
	<em>в. Новинар</em></p>
<p>
	Приключили са проверките на производителите на енергия от възобновяеми енергийни източници, съобщи председателят на Държавната комисия за енергийно и водно регулиране Светла Тодорова. Одитите са били инициирани от предишния състав на ДКЕВР начело с Боян Боев.</p>
<p>
	От комисията обясниха, че някои ветропаркове са продавали електроенергия преди въвеждането им в експлоатация. Освен това имало разминаване в документите на строителния надзор и тези на енергийните предприятия относно мощността на присъединените обекти.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
