

	<div class="art">
		<div id="article_text" class="s4" itemprop="articleBody">
			
			
			<p>
	<strong>Прокуратурата разпореди проверка на &quot;Капитал&quot; по сигнал на БНБ</strong><br />
	<em>в. Капитал Daily</em></p>
<p>
	Седмица след като Комисията за финансов надзор (КФН) наложи на фирмата-издател на &quot;Капитал&quot; рекордни санкции заради публикации, днес се оказа, че прокуратурата и БНБ също са предприели действия срещу вестника. По сигнал на банковия надзор държавното обвинение е разпоредило на МВР да извърши проверка.</p>
<p>
	Сигналът е подаден от Нели Кордовска, ръководител управление &quot;Банков надзор&quot;, в края на септември (горе-долу по същото време се активизира и КФН). В писмото си, адресирано до градския прокурор Христо Динев, тя препраща кратък сигнал, който е получен в БНБ по електронната поща. Кордовска използва повода да изложи свои виждания за публикациите в &quot;Капитал&quot; и &quot;Дневник&quot;, за които се твърди, че разгласявали служебна и банкова тайна.</p>
<p>
	<strong>Започна изграждането на образователен комплекс в София за 35 млн. лв.</strong><br />
	<em>в. Капитал Daily</em></p>
<p>
	Частен инвеститор ще изгради огромен образователен комплекс на стойност почти 35 млн. лв. в София. Проектът е интересен и защото това е най-голямата досега инвестиция, финансирана от общинския фонд на София, който управлява евросредства по инициатива JESSICA. Той ще е на столичния бул. &quot;Никола Вапцаров&quot; и изграждането му започна официално в понеделник. Финансирането е поделено между фонда и собственика на проекта &quot;Образователно-спортен комплекс Лозенец&quot;. Едноличен акционер в дружеството е кипърската &quot;Камалия трейдинг лимитид&quot;, но непряко то е свързано с &quot;Еврохолд България&quot;.</p>
<p>
	Какво се изгражда</p>
<p>
	Новият образователен комплекс ще има 87 класни стаи, медицински кабинети, библиотеки, стаи за почивка, за игра, столова и кухня, няколко зали за спортни игри, басейн, открити спортни игрища. Разгъната застроена площ е над 24 хил. кв.м, в които ще има и зала за сценични изкуства, както и място за провеждане на събития. Една част от сградите вече са готови и обновени, други тепърва ще се изграждат.</p>
<p>
	<strong>Българската здравна система трайно е сред най-лошите в Европа</strong><br />
	<em>в. Сега</em></p>
<p>
	Българското здравеопазване продължава да е на дъното в Европа, сочи индексът на европейския здравен потребител за 2014 г. Държавата ни е на 30-о място от общо 37 изследвани страни и запазва резултата, постигнат през 2013 г. &quot;Здравеопазването в България отразява общата мрачна всекидневна действителност в страната&quot;, коментира ръководителят на изследването д-р Арне Бьорнберг. Health consumer index е ежегодно изследване на здравните системи, в което се включват публични статистически данни, анкети на пациенти и независими изследвания, провеждани от шведската компания Health Consumer Powerhouse.</p>
<p>
	В най-новия индекс България &quot;показва незначително подобрение, но за разлика от общата тенденция на подобряване в повечето европейски държави запазва позицията си от предходната година. Постигнати са подобрения по отношение на резултатите от лечението, които дълго време оставаха незадоволителни. Преживяемостта при сърдечносъдовите заболявания отбелязва съществен напредък. Болничните инфекции бележат спад, но честотата им остава твърде висока&quot;, отбелязват от шведската компания. Допреди две години България беше на последно или предпоследно място в класацията, а лекото отлепване от дъното беше отбелязано между 2012 и 2013 г. благодарение на позитивните отговори в проучването от страна на пациентските организации.</p>
<p>
	<strong>С Гърция сме шампиони в дългови класации на ЕС</strong><br />
	<em>в. Сега</em></p>
<p>
	Гърция и България са на челни позиции в две негативни класации, измерващи дълговото бреме на държавите от ЕС. Съседката ни е №1 по държавен дълг, отнесен към мащабите на националната икономика. А нашата страна е №1 по най-бързо растящи борчове. Това сочат данните на Евростат за третото тримесечие на 2014 г., публикувани вчера. Утехата е, че въпреки бързото нарастване България все още е сред страните с най-ниски публични задължения в ЕС - 23% от брутния вътрешен продукт (БВП), и е на трето място след Естония и Люксембург. Но не бива да забравяме, че доскоро бяхме на първо място по този показател.</p>
<p>
	Държавният дълг на Гърция е равен на 176% от икономиката й, показват данните на Евростат за предпоследното тримесечие на отминалата година. Това отрежда на проблемната ни съседка първото място в черната статистика. Следват я Италия и Португалия, при които съотношенията между дълг и БВП са съответно 132 и 131 процента. В другата класация на Евростат обаче негативният рекорд принадлежи на България. Държавният ни дълг е отбелязал скок с 3.6 процентни пункта само за тримесечие.</p>
<p>
	<strong>Пристанище Бургас с нова стратегия за круизен туризъм</strong><br />
	<em>в. Стандарт</em></p>
<p>
	Сътрудничество и комуникация бяха ключовите теми, обсъждани от участниците в Зимния Круизен Форум в град Картагена, Испания в периода 21-22 януари 2015 година, заяви след завръщането изпълнителният директор на порта Диян Димов. Във форума участваха председателят на Съвета на директорите Иван Капитанов и представляващия българския туристическия круизен сектор Владимир Караджов.</p>
<p>
	Главните мениджъри на водещите пасажерски компании &ndash; &bdquo;Карнавал&quot;, &bdquo;Роял Карибиен&quot;, &bdquo;Туи Круизес&quot;, &quot;Томсън&quot;, &bdquo;Луис Круизес&quot;, &bdquo;Азамара&quot; изложиха и дискутираха с представителите на пристанищните оператори, туристическите компании, круизните асоциации и обединения трудностите, силните и слабите страни, и възможностите на световния круизен бизнес.</p>
<p>
	<strong>Производителите на тютюн в регистър</strong><br />
	<em>в. Стандарт</em></p>
<p>
	Нов закон за тютюневите изделия внасят от Движението за права и свободи, обяви във вторник зам.-председателят на Комисията по земеделието и храните в Народното събрание и зам.-председател на парламентарната група на ДПС Ферихан Ахмедова. По думите й въпросът е важен, тъй като секторът формира 1,8 млрд. лева от приходи от акциз в държавния бюджет, което се равнява на 2,2% от БВП. Това е и 40% от общите приходи от акцизи в хазната. Според Ахмедова новите текстове ще помогнат за регулиране на процесите в сектора и ще спрат ежегодните протести, които съпътстват кампаниите.</p>
<p>
	Новият закон предвижда създаването на регистър на тютюнопроизводителите, както и на прекупвачите. Така ще бъдат намалени злоупотребите със суровия тютюн, от които държавата губи повече приходи, отколкото от нелегалните тютюневи изделия. В регистър влизат и лица, търгуващи с преработен тютюн. Предвидено е и създаването на браншови организации, които да се обединят в Национална камара по тютюна, която да регулира процесите.</p>
<p>
	<strong>Ски почивките паднаха до 15 лв. на ден</strong><br />
	<em>в. Новинар</em></p>
<p>
	Офертите за ски почивки в зимните ни курорти стават все по-изгодни с отдалечаването на новогодишните празници.</p>
<p>
	Масово цените на нощувките са с 50% надолу, като на някои места стигат и до 15 лв. на ден за уютен хотел с екстри, показа проверка на &bdquo;Новинар&rdquo;. За посочената сума ще ви настанят на промоция в 3-звезден хотел в Боровец в близост до пистата. В цената влиза и закуска. &bdquo;Хотелиерите в момента са на принципа колкото по-дълъг е престоят, толкова по-евтино ще ви излезе&rdquo;, обясниха туроператори.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
