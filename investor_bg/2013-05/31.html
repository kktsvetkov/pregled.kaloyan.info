

	<div class="art">
		<div id="article_text" class="s4">
			
			
			<p>
	<strong>Спешните задачи на икономическите министри</strong></p>
<p>
	<em>в. Капитал Daily</em></p>
<p>
	Изтичащи важни срокове по приоритетни проекти, следване на обща правителствена програма и лична визия за управление. В това триединство ще минат първите месеци на новите министри. Част от тях вече обявиха своите първи стъпки. Други тепърва ще се изявят.</p>
<p>
	Работата, която трябва да се свърши обаче, изобщо не е малко - страната се намира на финалната права по преговорите с Брюксел за новия програмен период, социалното напрежение и очакванията за по-добро управление все още не са уталожени, а важните секторни реформи така и не са започнати. Премиерът Орешарски поиска няколко седмици кредит на доверие, но задачите не чакат. Ето най-важните от тях в министерствата, които отговарят за цели икономически сектори.</p>
<p>
	<strong>&quot;Белене&quot; само с чужд инвеститор</strong></p>
<p>
	<em>в. Стандарт</em></p>
<p>
	Ако проектът за АЕЦ &quot;Белене&quot; бъде рестартиран, дяловото участие на държавата трябва да е 51 на сто, а останалите 49% да са в ръцете на крупен инвеститор. Това заяви пред БНТ премиерът Пламен Орешарски. &quot;Финансовата структура на проекта може да се олекоти значително и да не натовари нито с лев българския данъкоплатец. Крайната цел ще бъде това: пари от данъци да не се влагат в &quot;Белене&quot;. Ако, пак повтарям, стигнем до съответното решение&quot;, заяви Пламен Орешарски.</p>
<p>
	&quot;Гледам на проекта за изграждане на АЕЦ &quot;Белене&quot; като на икономика, а не като на политика&quot;, добави премиерът. &quot;Ако той има необходимата ефективност, както и всеки друг инвестиционен проект, си струва да се мисли за реализация&quot;, коментира Орешарски. Според премиера бъдещето на Втора атомна ще зависи от прогнозите за потреблението на енергия на вътрешния пазар и в региона, от условията на руската страна, както и от новите цени на оборудването.</p>
<p>
	<strong>Израелският посланик хвали бизнес климата в Пловдив</strong></p>
<p>
	<em>в. Стандарт</em></p>
<p>
	Израелският посланик Шаул Камиса Раз похвали бизнес климата в Пловдив. Дипломатът пристигна под тепетата, за да участва в откриването на пленерът &bdquo;Пловдив и Йерусалим &ndash; градове на толерантността&quot;, по време на който 15 художници ще творят тематични картини на площада пред общината.</p>
<p>
	Гостът, който не веднъж е бил в Пловдив, сравни двата града на базата на огромното културно наследство, което имат. Именно с това Пловдив е привлекателен за израелските туристи, подчерта посланикът. Градът по думите му е предпочитан и от бизнеса от неговата страна, който вече е стъпил под тепетата. Досега израелци са инвестирали активно в недвижими имоти. &nbsp;</p>
<p>
	<strong>Държавата ще строи заводи</strong></p>
<p>
	<em>в. Стандарт</em></p>
<p>
	Държавата ще създава нови предприятия или ще възстановява съществуващи в сфери с висока добавена стойност. Това е записано в &quot;Националните приоритети на програмното правителство&quot;, внесени в Народното събрание.&nbsp;Идеята е да се стартира 10-годишна програма за реиндустриализация на икономиката.</p>
<p>
	Държавата ще участва в перспективни високотехнологични производства чрез апорт на активи или формиране на капитала на търговски дружества в партньорство с иновативни компании със солидни пазарни позиции. Новото правителство ще направи и оценка на резултатите от приватизацията и концесиите в сектора на т.нар. естествени монополи, като ще се въведе ефективен котрол върху дейността на компаниите. Ще бъде изработена и дългосрочна стратегия за природните богатства в страната.</p>
<p>
	<strong>Ускоряват строежа на Дунав мост 2</strong></p>
<p>
	<em>в. Новинар</em></p>
<p>
	Днес в Народното събрание ще влезе за ратифициране споразумението между България и Румъния за изграждане на смесеното дружество за управление на Дунав мост 2, предаде КРОСС.</p>
<p>
	Така ще може да се ускори създаването на дружеството и в средата на юни да бъде открит Дунав мост 2 при Видин - Калафат.</p>
<p>
	<strong>Столичната община се готви да продаде Общинска банка</strong></p>
<p>
	<em>в. Сега</em></p>
<p>
	Малко повече от половин година след като Столична община си върна контрола над Общинска банка, кметството направи първа крачка към нейната продажба. Вчера Столичният общински съвет реши да включи всичките си акции - мажоритарен дял от 67%, в годишния план за приватизация за тази година.</p>
<p>
	Предложението е на общинския съветник от НДСВ Любомир Дацов. С това решение общината прехвърля топката в полето на изпълнителния директор на банката. Той трябва да наеме оценител на акциите и след това общинският съвет да вземе решение дали иска да ги продаде. По думите на Дацов процесът може да трае около една година, но това е първа стъпка към продажба на Общинска банка.</p>
<p>
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	