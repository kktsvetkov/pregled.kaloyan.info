

	<div class="art">
		<div id="article_text" class="s4">
			
			
			<p>
	<strong>БСП и ДПС с шанс за мнозинство</strong><br />
	В. &bdquo;Капитал Daily&rdquo;</p>
<p>
	БСП и ДПС най-вероятно ще получат общо 120 депутатски места в новия парламент според последните данни на ЦИК за страната. Като се прибавят и гласовете от чужбина има шанс ДПС да вземат още един мандат. ГЕРБ и &quot;Атака&quot; също заедно ще имат 120 депутати (преди добавянето на гласовете в чужбина), но в изказването си в нощта на изборите лидерът на &quot;Атака&quot; Волен Сидеров отхвърли възможността за коалиция с партията на Бойко Борисов. От ГЕРБ все още не са коментирали изборните резултати и плановете си за съставяне на кабинет.</p>
<p>
	<strong>Държавата трескаво ще спасява пари по програма &quot;Конкурентоспособност&quot;</strong><br />
	В. &bdquo;Сега&rdquo;</p>
<p>
	Тройно вдигане на аванса за фирмите, които кандидатстват с проекти по единствената програма за бизнеса - &quot;Конкурентоспособност&quot;. Това е една от мерките, които обмисля Министерството на икономиката, енергетиката и туризма, за да спаси от загуба част от парите по нея. За тези намерения става ясно от думите на зам.-министъра Ирена Младенова, която индиректно призна, че има такава опасност. С промените авансът за фирмите ще бъде вдигнат от сегашните 20 на сто на 65 на сто.</p>
<p>
	<strong>Животновъди и земеделци плащат с протести, ако не мине кабинетът на ГЕРБ</strong><br />
	В. &bdquo;Сега&rdquo;</p>
<p>
	Животновъди и земеделци, които подкрепиха ГЕРБ за изборите, заплашиха вчера с протести, ако следващият премиер не е Бойко Борисов. Това стана след тяхна среща с Бойко Борисов в централата на партията. Лоялните на предишната власт браншови организации заявиха, че искат такова правителство, &quot;което да прави всичко, както го прави Бойко Борисов&quot;. Въпреки че браншовиците се пазеха от политически декларации, от думите им стана ясно, че протестите ще са насочени срещу евентуален кабинет на БСП и ДПС заради лоши спомени от времето на тройната коалиция. А и защото двете партии отказвали диалог с тях. Молби за срещи били отправени към всички парламентарни партии, но единствено Борисов откликнал. По време на срещата той ги уверил, че независимо дали ще е на власт или в опозиция, ще им помага. Запознал ги с управленските си намерения за сектора, говорили и за разширяване на арабските пазари.</p>
<p>
	<strong>Правила и за бързите кредити под 400 лева</strong><br />
	В. &bdquo;Стандарт&rdquo;</p>
<p>
	Бързите кредити за суми под 400 лева да бъдат обхванати от Закона за потребителския кредит, предлага Тихомир Тошев, изпълнителен директор на консултантската компания &quot;КредитЦентър&quot;. По думите му, това е добра идея, зад която може да застане новото правителство, тъй като бързите кредити за суми до 400 лева ще излязат на светло, а хората ще могат да се възползват от правото си на отказ от подобен заем в рамките на 14 дни. Освен това компаниите ще трябва да обявяват годишния ефективен процент на лихвите си</p>
<p>
	<strong>Превозвачите се жалват на Райков от Турция</strong><br />
	В. &bdquo;Новинар&rdquo;</p>
<p>
	Превозвачески асоциации настояват за спешно решение на проблемите им при преминаване на границата с Турция. Те внесоха писмо до служебния премиер Марин Райков и министъра на транспорта Кристиан Кръстев. В него настояват за прекратяване на нарушаването на международните спогодби от турска страна. Сред исканията им са да отпадне ограничението за гориво в резервоарите на камионите и да не се изисква печат в бордовите дневници от вътрешните митници на страните от Европейския съюз.</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	