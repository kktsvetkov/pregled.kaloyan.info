

	<div class="art">
		<div id="article_text" class="s4">
			
			
			<p>
	<strong>БСП обявява война на офшорките</strong><br />
	В. &bdquo;Сега&rdquo;</p>
<p>
	Държавата няма да прави никакъв бизнес с офшорки, ще има ревизия на единната сметка за плащания към бюджета, част от агенциите и комисиите ще изчезнат, а преди да глобяват, контролните органи ще дават предписания. Това са точки от плана за управление, който кандидатът за премиер Пламен Орешарски представи вчера пред ръководството на БСП. Орешарски е съчетал в 15 страници няколко съвсем конкретни мерки с множество общи намерения и декларации. Те са придружени с уговорката, че планът е за 18 месеца, ще осигури &quot;стабилизация&quot; на държавата и важи само при наличие на дружелюбна политическа и социална среда. Орешарски обявява тотална война на офшорките - ако той стане премиер, фирми с неясен краен собственик няма да сключват никакви сделки с държавни структури, общини, фирми с държавно участие, няма да получават субсидии от нашия или от европейския бюджет и няма да бъдат допускани до обществени поръчки дори като подизпълнители или доставчици.</p>
<p>
	<strong>36 града ще правят зелени зони срещу 177 милиона лева</strong><br />
	В. &bdquo;Сега&rdquo;</p>
<p>
	Близо 177 млн. лв. ще бъдат използвани за обновяване на централните части и на зелените зони в 36 големи града в България. Средствата идват от европрограма &quot;Регионално развитие&quot;. Вчера вицепремиерът Екатерина Захариева връчи чековете за безвъзмездна помощ на избраните проекти. Тяхната обща стойност е 260 милиона лева. Според вицепремиера жителите ще могат да определят какво точно да се промени в градовете им. От ведомството отбелязват, че след приключването на всички проекти близо 500 000 кв. м улична мрежа ще бъде ремонтирана, ще бъдат обновени повече от 1.2 млн. кв. м озеленени площи, паркове и детски площадки.</p>
<p>
	<strong>Приятна застрахователна изненада</strong><br />
	В. &bdquo;Капитал Daily&rdquo;</p>
<p>
	Неочаквано приятна изненада за ситуацията на застрахователния пазар, след като данни на Комисията за финансов надзор показаха ръст от 6.6% на премиите и повишение на печалбата. Причината са повишени продажби на задължителните автомобилни застраховки &quot;Гражданска отговорност&quot;, както и на повече имуществени, но последното е по-скоро изкуствен ефект, коментираха от бранша. Докато в общото застраховане се радват на печалба, при полиците &quot;Живот&quot; финансовите резултати на сектора са на минус заради огромна загуба на &quot;ДЗИ Животозастраховане&quot;.</p>
<p>
	<strong>1800 лв. от ягодите на кралицата</strong><br />
	В. &bdquo;Стандарт&rdquo;</p>
<p>
	Ягодите на кралицата се втурнаха да берат хиляди българи. Още в началото на май стотици нашенци, останали без работа, тръгнаха към Англия да стават гурбетчии. Но само за 3 месеца. Българите намират работа директно в английски сайтове. Повечето от тях не ползват посредници, които им прибират до 5 % от надниците, ако ги уредят на работа. Без посредници обаче заплатите на месец падат с до 150 паунда. Така нашенците взимат по 1800 лева, като получават и квартири. В тях живеят по 6-7 работници, които имат кухня и санитарно помещение. Въпреки това много българи заминават за Англия, тъй като плащането им е гарантирано.</p>
<p>
	<strong>И печатите за вота с 2500 повече</strong><br />
	В. &bdquo;Стандарт&rdquo;</p>
<p>
	Произведените по поръчка на Министерски съвет печати за секционните избирателни комисии са били над 2500 повече от броя на самите секции, разкриха Mediapool и блогът &quot;Отворен парламент&quot;. Според обществената поръчка, спечелена от варненската фирма &quot;Принтимарк&quot; ООД, е трябвало да бъдат изработи 13 550 печата за СИК, 1030 - за подвижните СИК, и 31 восъчни за Районните избирателни комисии (РИК). Общата стойност на поръчката е 39 474 лв. От сравнението между броя на произведените печати и броя на секциите става ясно, че печатите са с около 2500 повече. Според ЦИК e задължително да има резерв за подмяна при повреда.</p>
<p>
	<strong>Паркът пред НДК връща бляскавия си облик</strong><br />
	В. &bdquo;Новинар&rdquo;</p>
<p>
	Едно от знаковите места в центъра на София ще блесне. Столичната община готви пълна промяна за парковото пространство пред Националния дворец на културата. Ще бъдат обновени 144 дка парково пространство и 24 дка тротоари, обяви кметът Йорданка Фандъкова. Цялостно ремонтирани ще бъдат тротоарите на улиците и булевардите около двореца. Гранитните плочи ще бъдат пренаредени и почистени. Ще бъдат подменени пейките и ще се поставят нови кошчета за отпадъци. За любителите на колоезденето са предвидени и велоалеи.</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	