

	<div class="art">
		<div id="article_text" class="s4">
			
			
			<p>
	<strong>Осем с един удар</strong></p>
<p>
	<em>в. Капитал Daily</em></p>
<p>
	Бурно разрастващата се дистрибуторска фирма на &quot;Булгартабак холдинг&quot;- &quot;Табак маркет&quot; е на път да направи следващата крачка в похода да си осигури пълна доминация в будките за вестници и цигари. Компанията, доскоро известна под името &quot;Булгартабак трейдинг&quot;, внесе в Комисията за защита на конкуренцията (КЗК) искане за концентрация с осем разпространителски фирми, собственост на &quot;Карне-М&quot;.</p>
<p>
	По всичко личи, че сделката няма да представлява някакво грандиозно разместване на пазара, доколкото е по-скоро вътрешногрупова - купувачът и продавачът се свързват с мажоритарния собственик на Корпоративна търговска банка (КТБ) Цветан Василев и депутатът от ДПС Делян Пеевски, който заедно с майка си Ирена Кръстева контролира финансираната от банката &quot;Нова българска медийна група&quot;. Вероятно обединението се вмества в стратегията на &quot;Булгартабак&quot; да придобие или построи колкото е възможно повече павилиони за цигари &ndash; около 3000-4000 за цялата страна.</p>
<p>
	<strong>Държавата се сблъска с &quot;Дюнигейт&quot; и в Страсбург</strong></p>
<p>
	<em>в. Сега</em></p>
<p>
	Осмина наследници на земя край Созопол осъдиха вчера България в Страсбург да им плати компенсации заради 20-годишните им съдебни мъки за възстановяване на правата им над терен, върху който се намира курортът &quot;Дюни&quot;. През 1992 г. созополската поземлена комисия е уважила искането им за реституция, но са се сблъскали с яростна съпротива на държавата и на новите собственици на курорта, приватизиран преди уреждането на реституционните претенции.</p>
<p>
	Трима от наследниците по делото &quot;Неделчева и други срещу България&quot; са на повече от 90 години, а най-младият е на 73. Държавата е отнела земята, върху която е построила през 80-те години курорта &quot;Дюни&quot;, но веднага след падането на комунистическата власт е започнала през 1990 г. подготовка за приватизацията му. През 1991 г. го е превърнала в частна държавна собственост и до 1997 г. е притежавала всичките му дялове.</p>
<p>
	<strong>Касата се оказа виновна за дълговете на Военна болница</strong></p>
<p>
	<em>в. Сега</em></p>
<p>
	Фактът, че Военна болница лекува и редови граждани и в същото време има неизяснени взаимоотношения със здравната каса, е причина тя да е най-големият длъжник сред лечебните заведения според военния министър Тодор Тагарев. Той призна вчера, че няма актуални данни за дълга на болницата, която се издържа от бюджета на министерството, но е стигал и до 89 млн. лв. просрочия. За сравнение към 1 март 176 държавни и общински болници имаха просрочени дългове общо от 86.886 млн. лв. ВМА получава пари от касата по клинични пътеки за всички осигурени пациенти, включително и за военните.</p>
<p>
	Пренатовареният бюджет на НЗОК пък ще бъде натоварен с нови непредвидени плащания. Според здравния министър Николай Петров в края на седмицата надзорът на НЗОК трябва да одобри увеличение на двете клинични пътеки, свързани с интензивните грижи, с по 100 лв. - съответно от 150 лв. на 250 лв. и от 357 лв. на 457 лв. &quot;Водени са разговори с министерството на финансите, откъдето твърдят, че има ресурс&quot;, обяви Петров.</p>
<p>
	<strong>Столичната община разиграва световни архитекти</strong></p>
<p>
	<em>в. Сега</em></p>
<p>
	Мeждународният конкурс за дизайна на метростанция 20 на столичното метро стана повод архитекти да поискат оставката на главния архитект на София Петър Диков. Това стана ясно вчера на пресконференция, организирана от платформата за съвременна култура и изкуства &quot;Едно&quot;, която е инициатор на конкурса.</p>
<p>
	Конкурсът е с дълга история, чиито край не се вижда. През 2009 г. архитектите Орлин Манолов и Павел Янчев подготвят конкурс за метростанция 20. Това е първата станция в кв. &quot;Дружба&quot; от продължението на метрото до летището, което започна да се изгражда през април тази година. 2 години по-късно конкурсът най-сетне е обявен.</p>
<p>
	<strong>Депутатски карти под ключ</strong></p>
<p>
	<em>в. Стандарт</em></p>
<p>
	Депутатски карти стоят под ключ заради днешния вот за кабинета &quot;Орешарски&quot;, научи &quot;Стандарт&quot;. След като Бойко Борисов обяви, че ГЕРБерите ще бъдат в парламента, но няма да се регистрират, голямата интрига е дали поне един депутат от &quot;Атака&quot; ще запише присъствие. За да има заседание, са нужни 121 депутати, БСП и ДПС имат 120.<br />
	До късно снощи хората на Волен Сидеров опъваха с мълчанието си нервите на БСП и ДПС. Ще вземем решение в последната минута, каза Явор Нотев.</p>
<p>
	Негови колеги твърдяха, че за да няма изненади, шефовете на групата обмисляли заключване на депутатски карти. Приберете ни документите за гласуване, сами пък предложили депутати от ГЕРБ на заседанието на групата си вчера. Така те искали да се разсее съмнението, че сред тях има предатели.</p>
<p>
	<strong>Ремонтират над 1000 км пътища с пари от Брюксел</strong></p>
<p>
	<em>в. Стандарт</em></p>
<p>
	Между 1000 и 2000 км шосета от първи, втори и трети клас ще бъдат ремонтирани през следващия програмен период 2014-2020 г. с пари от ЕС по ОП &quot;Регионално развитие&quot;. След дълги преговори Брюксел е склонил да включи в програмата и пътни отсечки за обновление, но с изричното условие те да са свързани с европейските транспортни коридори. Пътната агенция е подготвила проекти с обща дължина от близо 2000 км, като отделните отсечки са средно по 80-100 км, за да има по-голям ефект от ремонтите. За тези пътища ще бъдат отделени 12% от парите по ОПРР за следващия програмен период. Стойността на програмата обаче още не е одобрена от ЕС, като исканията на страната ни са за близо 4,5 млрд. лв.</p>
<p>
	Минимумът, за който се борим за пътните проекти, е 500 млн. лв. С толкова пари през последните 7 години са ремонтирани 900 км шосета от втори и трети клас. Това обясни шефът на управляващия орган на програмата Деница Николова по време на Комитета за наблюдение на ОПРР в Трявна. Приоритетни ще са шосетата по основните направления в страната като Гурково-Свиленград, Ябланица-Русе, стария път между София и Пловдив през Вакарел, шосето между столицата и Кюстендил, трасето от Прохода на републиката през Габрово и Трявна за Севлиево.</p>
<p>
	<strong>До 2025 г. новите технологии ще лишат милиони от работа</strong></p>
<p>
	<em>в. Новинар</em></p>
<p>
	Авторитетната изследователска организация McKinsey Global Institute (MGI) състави списък на новите технологии, които не само допринасят за развитието на световната икономика, а и да изменят бизнес климата и социалния ландшафт, като подкопават основите на пазара на труда.</p>
<p>
	В доклада &bdquo;Подривни технологии &ndash; постижения, които могат да променят живота, бизнеса и световната икономика&rdquo; е включена класация с дванадесетте технологии, които до 2025 г. може да донесат между 14 и 33 трлн. за година, но и да оставят милиона хора без работа.</p>
<p>
	Най-голям и в същото време най-разрушителен потенциал имат различните приложения на мобилния интернет и новите методи за автоматизация, улесняващи работата на мозъка. На изчислителните устройства може да се прехвърли голяма част от текущите функции на учители, инженери, медицински специалисти, юристи, финансисти и мениджъри или да ги заменят с роботи.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.vinabin@vairfgbe.ot" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	