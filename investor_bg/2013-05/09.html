

	<div class="art">
		<div id="article_text" class="s4">
			
			
			<p>
	<strong>Електромобилно раздвижване</strong></p>
<p>
	В. Капигал Daily</p>
<p>
	В България електромобилите са толкова малко, че изглежда късмет да ги видиш по улиците. Въпреки стимулите, с които държавата от години се опитва да увеличи употребата им, само една-единствена поръчка на една компания ще увеличи броя им с почти 10%. Става въпрос за 20 електромобила, а компанията е куриерската &quot;Спиди&quot;, чиито служители скоро ще разнасят пратки в големите градове с иновативните коли.</p>
<p>
	От &quot;Спиди&quot; вече са направили поръчката за Renault Kangoo, Zero Emission и първите превозни средства ще пристигнат на изложението &quot;Автомобилен салон София 2013&quot;, което ще се проведе от 14 до 23 юни. Общата инвестиция в новите коли ще е около 1.5 млн. лв. &quot;Тъй като държавата не участва със субсидии, финансирането е по стандартен финансов лизинг&quot;, обясни Светослава Дичева, директор &quot;Продажби и маркетинг&quot; в куриерската компания.</p>
<p>
	<strong>10 наши компании показват военна продукция в Истанбул</strong></p>
<p>
	В. Стандарт</p>
<p>
	Десет български компании ще представят продукцията си Международно изложение за отбранителна индустрия IDEF 2013 в Истанбул. Тазгодишното изложение е 11-о поред, то е сред петте най-голeми в света. България участва за 6-и път. В десетте салона на конгресния център &quot;Тюяп&quot; с обща площ 35 хиляди квадратни метра представят своята продукция над 800 компании от 49 страни.</p>
<p>
	На българския щанд се представят фирми като &quot;Арсенал&quot;, &quot;Черно море&quot;, &quot;Кинтекс&quot;. Предлага се целият спектър на българската продукция като се започне от малокалибрени оръжия, муниции, интелигентни средства за защита и много други. Според Стефан Воденичаров, съпредседател на сдружение &quot;Българска отбранителна индустрия&quot;, участието на България на това изложение е много важно.</p>
<p>
	<strong>Бизнесът протестира срещу непрозрачните военни поръчки</strong></p>
<p>
	В. Сега</p>
<p>
	В момент, в който служебното правителство и президентът Росен Плевнелиев се разбързаха да купуват изтребители, бизнесът поиска повече прозрачност при инвестициите в сектора за сигурност. Българската стопанска камара (БСК) е изпратила писмо до държавния глава, в което настоява за публичност на обществените поръчки и свързаните с тях офсетни споразумения. Според БСК у нас има тревожна тенденция за ниска възвръщаемост на инвестициите в отбраната и сигурността. &quot;Ако средно за страните от ЕС за всяко инвестирано евро възвръщаемостта е 6-7 евро, то за България тя е в пъти по-ниска&quot;, категорични са предприемачите.</p>
<p>
	В писмото до държавния глава от БСК настояват за извършване на оценка на ефективността на направените разходи в последните години не само върху сигурността на страната, но и върху икономическия растеж и по-специално върху технологичния трансфер към местни предприятия, инвестициите в тях, обучението на кадрите и преноса на ноу-хау, повишаване на тяхната конкурентоспособност и експортни възможности. До този момент ефектът върху промишлеността от изразходваните стотици милиони евро за нови хеликоптери и самолети е нулев. На практика няма завършено нито едно офсетно споразумение, което да е довело до разкриване на нови работни места.</p>
<p>
	<strong>Държавният ТЕЦ &quot;Марица-изток 2&quot; поиска по-евтин ток</strong></p>
<p>
	В. Сега</p>
<p>
	Държавната ТЕЦ &quot;Марица-изток 2&quot; е предложила намаление на цената на тока от въглища с 2.95 лв./МВтч от следващия регулаторен период, който започва от 1 юли. Ако предложението бъде одобрено от комисията за енергийно регулиране, от 66.81 лв. за мегаватчас цената ще падне на 63.86 лв. за целия период до юли на следващата година. Това ще се отрази и върху сметките на крайния потребител, информира агенция &quot;Фокус&quot;.</p>
<p>
	Цената на тока от тази централа и сега е втората най-евтина след тази на АЕЦ &quot;Козлодуй&quot;. Най-вероятно обаче няма да се постигне съществено намаление на цената на тока за потребителите, тъй като тя се определя и от цените, предложени от останалите производители на ток - ВЕЦ, АЕЦ, зелени централи и др. При всички тях исканията са за сериозно поскъпване.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@vairfgbe.ot" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	