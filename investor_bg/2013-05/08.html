

	<div class="art">
		<div id="article_text" class="s4">
			
			
			<p>
	<strong>Пламъкът на биомасата</strong><br />
	В. &bdquo;Капитал Daily&rdquo;</p>
<p>
	Докато в Европа тече спор доколко екологични и ефективни са централите на биомаса и заслужават ли огромните субсидии на фона на рисковете за горите от тяхната експлоатация, в България интересът към сектора расте. Причината е, че преференциалните цени още са високи, за разлика от вече орязаните слънчеви и вятърни централи. Дотук проектите в този сектор могат да бъдат преброени на пръсти. Разликата отпреди една-две години, когато започна изграждането на първите централи на биомаса и когато бяха разписани редица облекчения за инвеститорите в тях, е тази, че вече има официални данни за производството на електроенергия от биомаса, макар и леко разминаващи се според различните източници.</p>
<p>
	<strong>Добивът на злато е нараснал през 2012 г.</strong><br />
	В. &bdquo;Капитал Daily&rdquo;</p>
<p>
	Има тенденция за увеличаване на добива на златосъдържащи руди в България, като количествата през миналата година са нараснали в сравнение с 2011 г. Намаляло е обаче производството на въглища и природен газ, както и на материали за строителството като суровини за цимент, бетон и трошен камък. При медните и оловно-цинковите руди нивата като цяло се запазват без промяна. Това стана ясно от доклада за баланса на запасите и ресурсите на находищата на подземни богатства към 1 януари 2013 г., който беше приет от Министерския съвет в сряда. Документът отчита годишните промени в данните в резултат на изземване на природни богатства и проучване на нови находища.</p>
<p>
	<strong>Финансово закъсали общини се надпреварват да даряват МВР</strong><br />
	В. &bdquo;Сега&rdquo;</p>
<p>
	Малки общини с лоши финансови показатели се надпреварват да даряват МВР с горива и смазочни материали. Това сочи тримесечният отчет за получените подаръци, публикуван на сайта на ведомството. Само за първите три месеца Министерството на вътрешните работи е получило дарения на стойност над 1.2 млн. лв. През миналата година те достигнаха почти 9 млн. лв. Даренията на общините са парадоксални на фона на традиционните през последните години оплаквания на местната власт от недостиг на пари.</p>
<p>
	<strong>НЗОК отвори врата за ръст на цените на онколекарствата</strong><br />
	В. &bdquo;Сега&rdquo;</p>
<p>
	Възможност за ръст на цените на онколекарствата в болниците, за които плаща здравната каса, е заложена в новата методика за договарянето им, след като не е било зачетено предложение на надзорния съвет за въвеждане на регулативен механизъм. В нея отпада ограничението, че цените не могат да са по-високи от тези през 2010 г., когато здравното министерство правеше договарянето и плащаше за медикаментите. Няма обаче и нова регулация, която да спре фирмите да предлагат по-високи цени, което е странно на фона на постоянния недостиг на средства за медикаменти, и особено за онколекарства. Според шефовете на онкодиспансерите през тази година парите ще стигнат до лятото.</p>
<p>
	<strong>Изпразнихме банкоматите</strong><br />
	В. &bdquo;Стандарт&rdquo;</p>
<p>
	Празни банкомати и опашки по банковите клонове в страната увенчаха първия работен ден след Великденските празници, показа проверка на &quot;Стандарт&quot;. Острата нужда от пари в брой след 6-дневната почивка изпразни редица банкомати, а клоновете на трезорите се изпълниха с граждани, дошли да свършат отложената през последните почивни дни работа. Най-често хората посещаваха клона, за да активират банкова карта, блокирана през почивните дни, или да внесат суми по заеми или задължения по лизинг. Проблемът с празните банкомати се отнася най-вече за по-малките населени места.</p>
<p>
	<strong>Нощна стража за първолаци</strong><br />
	В. &bdquo;Стандарт&rdquo;</p>
<p>
	Родители на бъдещи първолаци са спали пред училищата срещу вторник, когато в някои столични школа стартира подаването на документи. &quot;Тук сме от шест сутринта, но се оказа, че сме закъснели. Разбрахме, че родители правят списък на чакащите отпреди седмици&quot;, разказваха бащи пред 20-о СОУ. Причината за надпреварата е, че входящите номера ще важат за класирането на децата, живеещи извън района на училището, когато се изчерпи подредбата по останалите, посочени от школото критерии.</p>
<p>
	<strong>Солени глоби за куче на плажа</strong><br />
	В. &bdquo;Новинар&rdquo;</p>
<p>
	Солени глоби от 100 до 300 лв. грозят стопаните на кучета, които разхождат любимците си по черноморските плажове. Забраната на четириногите върху пясъка влиза в сила след официалното откриване на плажните ивици за летния сезон. Зоополицаи ще бдят за нарушители и ще налагат строгите санкции. &bdquo;Когато хванем нарушител, съставяме акт за установяване на административно нарушение на базата на Наредбата за обществения ред на територията на Община Бургас&quot;, поясни зоополицаят Стилиян Георгиев.</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	