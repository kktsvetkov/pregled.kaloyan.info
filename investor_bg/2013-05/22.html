

	<div class="art">
		<div id="article_text" class="s4">
			
			
			<p>
	<strong>Тежката общинска администрация пречи на инвестициите</strong></p>
<p>
	<em>в. Капитал Daily</em></p>
<p>
	Общините в България изискват различни документи за едни и същи услуги, разходите и времето за изпълнение варират в широк диапазон, а обслужването като цяло е непрозрачно. Макар че едва ли са изненадващи, тези констатации в публикувания за обществено обсъждане доклад на Световната банка ясно обобщават проблемите, с които бизнесът се сблъсква ежедневно при контактите си с общинската администрация.</p>
<p>
	Според авторите на документа въпреки желанието на правителството да проведе регулаторни и административни реформи темпът и резултатите от тях в последно време се забавят. Така страната прогресивно изостава в класацията Doing Business от 2007 г. насам и сега се нарежда на 66-о място след другите нови членки на Европейския съюз като Естония, Латвия, Литва и Словакия. В същото време административната тежест е една от най-важните бариери пред бизнеса и голяма пречка за инвестициите, се посочва в доклада.</p>
<p>
	<strong>САЩ ще вземат отпечатъци и на излизане от страната</strong></p>
<p>
	<em>в. Сега</em></p>
<p>
	Чужденците, напускащи САЩ през някое от 30-те най-често използвани летища, ще преминават задължителна процедура за снемане на пръстови отпечатъци, съобщиха агенциите. Придвижването на имигранти и други чужденци, напускащи САЩ, ще бъде следено с високотехнологични системи, които ще бъдат инсталирани на големите летища в страната, гласи нова поправка на имиграционните закони в САЩ. Мярката бе одобрена от правната комисия към Сената в понеделник с 13 на 5 гласа.</p>
<p>
	В момента проверките се правят за пристигащите и влизащите повторно в САЩ чужденци, но не и когато те напускат страната. &quot;Идеята е да имаме записи, които да показват кой е минал през нашите граници&quot;, поясни сенаторът републиканец Орин Хач от Юта.</p>
<p>
	Според застъпници на мярката това ще помогне за по-точно установяване на извършили престъпления чужденци или на хора, които се намират в списъка на потенциалните терористи. Опонентите пък смятат, че снемането на отпечатъци ще отвори врата към още по-голям контрол. Друга цел е да се намали броят на хората, които пристигат с туристическа виза, но после остават нелегално в САЩ.</p>
<p>
	<strong>Вдигат дефицита в хазната наесен</strong></p>
<p>
	<em>в. Стандарт</em></p>
<p>
	Максималният размер на бюджетния дефицит у нас може да бъде увеличен през есента с актуализация на бюджета за тази година. Такива опасения изказа номинираният за премиер от &quot;Коалиция за България&quot; Пламен Орешарски пред БНТ. По думите му, съществуват опасения, че през есента на тази година може да се стигне до актуализация &quot;поне на разрешения дефицит от закона&quot;. &quot;Има малка вероятност да се съберем в законния дефицит от 1,1 млрд. лева, тъй като за първите три месеца на настоящата година дефицитът в бюджета достигна 800 млн. лв.&quot;, посочи Орешарски.</p>
<p>
	Все пак той отбеляза, че с помощта на &quot;вътрешни размествания&quot; има шанс годината да бъде завършена по план. Зад предстоящите &quot;вътрешни размествания&quot; застана и бившият зам.-министър на финансите Владислав Горанов, който беше избран за депутат от ГЕРБ. Той посочи, че няма да се стигне до актуализация на Закона за държавния бюджет.</p>
<p>
	<strong>БДЖ сви дълговете си с 9 млн. лв.</strong></p>
<p>
	<em>в. Стандарт</em></p>
<p>
	Дълговете на БДЖ през последните два месеца са намалели с 9 млн. лв. - от 716 на 707 млн. лв. Това обяви пред bTV министърът на транспорта Кристиан Кръстев, намеквайки, че последните кадрови промени в холдинга явно вече дават видим резултат. Ако Турция продължи да налага рестриктивни мерки и да бави българските превозвачи на границата, нашата страна ще отговори по реципрочен начин, заяви още министър Кръстев.</p>
<p>
	<strong>Забавят иновациите в Търговския регистър</strong></p>
<p>
	<em>в. Новинар</em></p>
<p>
	Иновациите, които трябва да облекчат бизнеса при използването на Търговския регистър, ще бъдат забавени. Предвиждаше се системата да се обнови до 17 август тази година и така фирмите да бъдат улеснени.</p>
<p>
	Това обаче няма да се случи в този срок, съобщи ръководителят на проекта за усъвършенстване на Търговския регистър Румяна Душкова. По думите й една от причините за забавянето е смяната на шефовете в Агенцията по вписванията, към която е Търговският регистър. Стойността на проекта е малко над 1,1 млн. лв.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.vinabin@vairfgbe.ot" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	