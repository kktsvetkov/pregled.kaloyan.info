

	<div class="art">
		<div id="article_text" class="s4">
			
			
			<p>
	<strong>Дванайсет оферти за ремонт на улици в София</strong><br />
	<br />
	В. Капигал Daily</p>
<p>
	Дванайсет оферти са подадени за обявената от Столичната община обществена поръчка за рехабилитация на улици и булеварди в София. Кандидатите участват с предложения в четири обособени позиции за ремонт на няколко улици.</p>
<p>
	Процедурата е обявена без прогнозна цена за всички позиции, тъй като е част от по-голям проект на Столичната община за реконструкция на повече от 20 улици и булеварди през следващите четири години на стойност 200 млн. лв. Но според общата сума на гаранциите за участие в конкретната поръчка индикативната цена е около 8 млн. лв. Следващият етап от оценяването включва проверка на документите на участниците и техническите предложения. След това ще бъдат отворени ценовите оферти, като главно от тях зависи оценката на участниците, тъй като предлаганата цена и за двете публични покани е с най-голяма тежест - 60%. Другите критерии са за техническо предложение - 35%, и срок за изпълнение - 5%.</p>
<p>
	<strong>Прокуратурата ще брои бюлетините</strong></p>
<p>
	В. Стандарт</p>
<p>
	Прокурори влизат временно в ролята на ЦИК и ще броят бюлетини. Това се налага заради 350-те хил. интегрални бланки за гласуване, които бяха хванати в печатницата в Костинброд. По информация на &quot;Стандарт&quot; там вчера бе направен втори оглед, при който са групирали бюлетините по региони и след това преброени. Не е изключено броят им да се окаже различен от обявените 350 хил., довериха разследващи.</p>
<p>
	Според неофициална информация от държавното обвинение откритите бюлетини &quot;не са били технологичен брак&quot;, както твърди собственикът на печатницата Йордан Бончев, а са били опаковани и подготвени за спедиция в 10 палета. Отделно разследващите са открили действително брак, но той бил само в 4 палета и ясно си личал по това, че бюлетините били в съвсем друго състояние - смачкани, скъсани и с размазано мастило. Прокурорите вече са иззели записите от охранителните камери в печатницата.</p>
<p>
	<strong>Идват инвеститори от Лихтенщайн</strong></p>
<p>
	В. Стандарт</p>
<p>
	Възможностите на България като място за инвестиции ще бъдат представени в Лихтенщайн. Това беше договорено на среща между Петрос Пилоридис, изпълнителен директор на Men Investment Group, и председателят на БТПП Цветан Симеонов. На форума ще бъдат представени конкретни проекти, в които да инвестират фирми от Лихтенщайн и Щвейцария. Вече има интерес от инвеститори от Лихтенщайн и Цюрих към български проекти в секторите соларни паркове и оборудване в енергетиката, информационни технологии и индустрия.Търсят се компании с готови проекти и с капацитет за реализиране с външни партньори.</p>
<p>
	<strong>Шест извънпарламентарни сили се настаниха на държавна хранилка</strong></p>
<p>
	В. Сега</p>
<p>
	Освен че разпиляха протестния вот на българите, малките политически формации породиха и друг ефект на тези избори - рязко нарасна броят на партиите, непредставени в Народното събрание, които ще получават държавна субсидия. Съгласно Закона за политическите партии (ЗПП) субсидия се отпуска и на политическите сили, които не са влезли в НС, но са получили не по-малко от един процент от всички действителни гласове.</p>
<p>
	На парламентарния вот през 2009 г. това бяха само НДСВ (3.02%) и &quot;Лидер&quot; (3.26%). Според представените вчера от ЦИК данни за изборните резултати засега се очертава, че този път на държавна хранилка ще се настанят шест партии - &quot;Национален фронт за спасение на България&quot; на Валери Симеонов (3.729%), Движение &quot;България на гражданите&quot; на Меглена Кунева (3.266%), ВМРО-БНД на Красимир Каракачанов (1.9%), РЗС на Яне Янев (1.694%), &quot;Лидер&quot; (1.693%) и изненадващо партия &quot;Глас народен&quot; на хиподила Светльо Витков.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@vairfgbe.ot" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	