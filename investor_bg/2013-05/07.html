

	<div class="art">
		<div id="article_text" class="s4">
			
			
			<p>
	<strong>Повторно преброяване</strong></p>
<p>
	<em>в. Капитал Daily</em></p>
<p>
	&quot;Доверието на българското население в коректното провеждане на парламентарните избори на 12 май е разклатено заради множеството нередности при предишния вот&quot;, &quot;Паралелното преброяване се препоръчва като надежден метод, с който да се повиши доверието в изборите в трудна ситуация. Чрез независимото преброяване и обявяване на изборните резултати гражданите виждат явен контрол&quot;.</p>
<p>
	Тази категорична оценка за атмосферата около предстоящите избори в България стои на официалната страница на австрийския социологичен институт за SORA. Това е агенцията, за която стана ясно, че е избрана от опозиционните партии в България, за да направи паралелно преброяване на изборните резултати като знак на недоверие в официалната процедура. Заключенията по-горе, които насочват към липса на доверие в демокрацията, са част от съобщението, с което SORA обявява на страницата си за предстоящия проект.</p>
<p>
	<strong>Да си внесеш завод</strong></p>
<p>
	<em>в. Капитал Daily</em></p>
<p>
	Три години след откриването на фабриката си за биодизел в австрийския град Енс русенската компания &quot;Булмаркет ДМ&quot; е решила да премести съоръженията в България. Причините са както по-голямата близост до суровини и пазари, така и по-ниските производствени разходи, посочи зам.-директорът на дружеството Димитър Баев.</p>
<p>
	Разглобяването на инсталациите вече е започнало и трябва да приключи до края на юни. След това те ще бъдат транспортирани с речен и сухопътен транспорт до Русе. Новите мощности ще бъдат монтирани в едно от халетата на бившия Комбинат за тежко машиностроене (КТМ) в града, част от който бе купена от &quot;Булмаркет ДМ&quot; преди години. В момента там се намира и заводът за преработка на маслодайни култури на компанията, който захранва със суровини фабриката за биодизел.</p>
<p>
	<strong>Печалбата на банките се топи</strong></p>
<p>
	<em>в. Стандарт</em></p>
<p>
	4,7% по-ниска печалба на годишна база отчита родната банкова система към края на първото тримесечие на 2013 година, сочат данните на Българската народна банка.</p>
<p>
	Към края на март общата печалба на трезорите възлиза на 167,3 млн. лева, или с 8,369 млн. лева по-малко спрямо същия период на миналата година. Откакто страната ни е член на Европейския съюз, по-слабо първо тримесечие е отчитано само през 2011 година, когато общата печалба е била 157,3 млн. лева. За сравнение, през първите три месеца на 2008 година банките генерират впечатляващите от днешна гледна точка 358,9 млн. лева печалба.</p>
<p>
	<strong>Набуко стартира процедурата за траснпортен капацитет</strong></p>
<p>
	<em>в. Стандарт</em></p>
<p>
	&quot;НАБУКО Газ Пайплайн Интернешънъл&quot; ГмбХ оповести, че стартира процеса &bdquo;Отворен сезон&quot; за резервиране на транспортен капацитет от тръбопровода &bdquo;Набуко&quot;.</p>
<p>
	В първата фаза на процеса потенциалните клиенти ще могат да регистрират своя интерес за пренос на газ и да получат достъп до тръжната документация. След това ще могат да внесат необвързваща оферта за резервиране на капацитет.</p>
<p>
	<strong>САЩ: България не прави достатъчно срещу интернет пиратството</strong></p>
<p>
	<em>в. Стандарт</em></p>
<p>
	България е предприела ограничени стъпки за разрешаването на продължаващата загриженост на САЩ относно нарушаването на интелектуалната собственост. Пиратството в интернет продължава да предизвиква сериозно и увеличаващо се безпокойство. Множество онлайн услуги, нарушаващи законите, продължават да оперират на пазара и съдебните действия срещу тях рядко водят до ефективни присъди, се посочва в доклад на Търговското представителство на САЩ.</p>
<p>
	Регистрирането на подвеждащи търговски марки също така се е превърнало в често срещано явление. Тези и други опасения са свързани с неадекватността на българската съдебна система.</p>
<p>
	<strong>Брюксел разследва големите търговски вериги</strong></p>
<p>
	<em>в. Стандарт</em></p>
<p>
	Европейската комисия събира доказателства за некоректно поведение от страна на супермаркетите и големите магазини за нехранителни стоки, става ясно от отговора на европейския комисар за вътрешния пазар и услугите Мишел Барние до Ивайло Калфин.</p>
<p>
	През март Калфин се обърна към Комисията с искане да се предприемат мерки, след като беше сигнализиран от професионалното сдружение на работодателите Съюз &bdquo;Произведено в България&quot;, че супермаркетите поставят неизгодни условия на производителите и доставчиците си, които често ги водят до разорение.</p>
<p>
	<strong>Борисов готов да се раздели с Цветанов</strong></p>
<p>
	<em>в. Новинар</em></p>
<p>
	Потвърждавам подкрепата си към Цветанов, но ако всичко, в което го обвиняват, се окаже истина, той си заминава. Това заяви бившият премиер Бойко Борисов в предаването &bdquo;Всяка неделя&rdquo;. Борисов обясни, че Цветанов е кошчето за душевни отпадъци в партията, както и моторът на ГЕРБ. Ако обаче като МВР шеф е допуснал грешка, то в следващия кабинет няма да бъде министър, увери Борисов. Въпреки това той се надява скоро истината да излезе наяве. Борисов очаква още по-яростни атаки преди изборите.</p>
<p>
	По думите му в правовите държави подобен случай със СРС не се взима под внимание. &bdquo;Нерегламентирано &ndash; не се коментира&quot;, заяви Борисов по повод СРС-записите с него, Николай Кокинов и Мирослав Найденов. Темата коментира в неделя и лидерът на БСП Сергей Станишев.</p>
<p>
	<strong>Изравнителните сметки за парно готови на 20 май</strong></p>
<p>
	<em>в. Новинар</em></p>
<p>
	Първите изравнителни сметки за парното ще са готови на 20 май, съобщиха топлинни счетоводители. Експретите не очакват шокови фактури. Ако абонатите не са пускали парното за повече време в сравнение с миналата година, няма да има неприятни изненади, прогнозират специалистите. Последните изравнителни сметки трябва да са готови до 5 юли. След това хората ще имат три месеца, за да поискат извънреден отчет.</p>
<p>
	Десет пъти по-високи ще са глобите за топлинните счетоводители, объркали сметки на клиенти, предупредиха от &bdquo;Топлофикация&rdquo;. Най-високата санкция е в размер на 5000 лв. на сграда.</p>
<p>
	<strong>Никой не иска безплатна земя в Кюстендил</strong></p>
<p>
	<em>в. Новинар</em></p>
<p>
	Никой не желае безплатна общинска земя в Кюстендил. Само две семейства са проявили интерес към предложението на общината безвъзмездно да предостави терен на социално слаби и безработни, за да го обработват и да допълнят доходите си.</p>
<p>
	Кметът Петър Паунов обясни пред БНР, че поне 500 души биха могли да се възползват от възможността, но все още никой не е подал заявление.</p>
<p>
	<strong>Прокуратурата все още търси престъпници в ЧЕЗ, ДКЕВР и НЕК</strong></p>
<p>
	<em>в. Сега</em></p>
<p>
	ъпреки заканите на главния прокурор Сотир Цацаров, че държавното обвинение има воля да доведе докрай разследванията в ЧЕЗ, Националната електрическа компания и Държавната комисия за енергийно и водно регулиране, до момента Софийската градска прокуратура не е повдигнала нито едно обвинение по шумно обявените преди месец пет разследвания. Това съобщи пред &quot;Сега&quot; говорителят й Румяна Арнаудова.</p>
<p>
	Петте разследвания започнаха след проверка на прокуратурата в трите електроразпределителни дружества, ДКЕВР и НЕК. Активността на държавното обвинение дойде като отговор на масовите протести срещу високите сметки за ток, които свалиха правителството на ГЕРБ.</p>
<p>
	<strong>Над половин милион българи работят, без да се осигуряват</strong></p>
<p>
	<em>в. Сега</em></p>
<p>
	Над половин милион българи произвеждат брутен вътрешен продукт, но не се осигуряват. В същото време по-малко осигурени трябва да изхранват все повече пенсионери, тъй като заради кризата и страха, че ще пострадат от пенсионната реформа на ГЕРБ, много българи в предпенсионна възраст потърсиха вратички в системата, за да си осигурят ранна пенсия. Това показват данните на НСИ за заетите и на НОИ за макроикономическите показатели за 2012 г.</p>
<p>
	Анализът на НСИ, който е част от изследването за брутния вътрешен продукт, показва, че 3 281 900 души са заетите през 2012 г., които произвеждат нещо за българската икономика. В същото време осигурените през м.г. според данните на НОИ са 2 770 030 души, т.е. 511 870 българи работят, без да внасят осигуровки.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	