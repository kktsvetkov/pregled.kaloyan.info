

	<div class="art">
		<div id="article_text" class="s4">
			
			
			<p>
	<strong>Смяна на посоката - фискалният резерв надхвърли 5.3 млрд. лева</strong></p>
<p>
	<em>в. Капитал Daily</em></p>
<p>
	Размерът на фискалния резерв се е увеличил и е над 5.3 млрд. лева, показват данните на Българска народна банка за правителствения депозит при нея. Практиката от последните години показва, че освен тези средства в търговските банки държавата разполага с още между 300 и 500 млн. лв., което означава, че общият размер на резерва клони към 6 млрд. лв. в края на май.</p>
<p>
	Фискалният резерв е първият буфер, на който правителството може да разчита при евентуално неизпълнение на бюджетните приходи и при възникването на извънредни разходи от всякакво естество. Затова и равнището му винаги е било повод както за спекулации, така и за основателни критики от страна на опозиционните партии към правителствата, особено при управлението на ГЕРБ.</p>
<p>
	<strong>Д-р Таня Андреева е предложението за здравен министър</strong></p>
<p>
	<em>в. Капитал Daily</em></p>
<p>
	Директорът на болница &quot;Шейново&quot; в София д-р Таня Андреева е прииела да бъде министър на здравеопазването. Това обяви самата тя по бTV в неделя. Това е първото официално име в бъдещия кабинет на Пламен Орешарски, чийто пълен състав се очаква да бъде обявен в понеделник.</p>
<p>
	Андреева разказа, че лидерът на БСП е разговарял с нея и тя приела поканата му за поста, защото имала много допирни точки с програмата за управление на здравеопазването на левицата. &quot;Тя е доста по-социална, държавата доста повече присъства в сектора&quot;, посочи директорът на &quot;Шейново&quot; и добави, че при повишаваща се заболеваемост и демографска криза като &quot;майка трябва да се намеся, за да гарантирам по-добро здравеопазване&quot;.</p>
<p>
	<strong>Свалят таксите за покупки с карти</strong></p>
<p>
	<em>в. Стандарт</em></p>
<p>
	По-ниски такси за плащане на малки суми чрез банкови карти в магазините може да събират операторите на дебитни и кредитни карти. Идеята е да се облекчат търговците, които сега плащат сериозни такси за да предложат на клиентите си ПОС терминали за банкови карти.</p>
<p>
	Подобен модел, който насърчава малките плащания с банкови карти, е възприет в почти всички страни-членки на Европейския съюз. Този модел скоро може да заработи и в България, научи &quot;Стандарт&quot;.</p>
<p>
	<strong>Фирми изчезват и мамят със заплати</strong></p>
<p>
	<em>в. Стандарт</em></p>
<p>
	Да имаш работа невинаги означава да получаваш заплата. Напоследък зачестяват случаите на служители, които ходят редовно в офиса, но не вземат полагащото им се възнаграждение с месеци. Точно такъв е случаят с четирима служители на &quot;Дигидев&quot; ЕООД - българска компания, чийто собственик е холандска фирма.</p>
<p>
	Всичко било наред и заплатите, макар и с малко закъснение, били изплащани навреме до март тази година. Тогава служителите не получили заплати, не взели възнаграждението си и за следващите два месеца. Те дори не успели да се свържат с работодателя си, за да получат от него обяснение за причините. Когато опитали да напуснат работа пък, се оказало, че и това не могат да направят.</p>
<p>
	<strong>Вигенин става външен министър</strong></p>
<p>
	<em>в. Стандарт</em></p>
<p>
	Евродепутатът Кристиян Вигенин ще е външен министър в програмното правителство на Пламен Орешарски. Това потвърдиха пред &quot;Стандарт&quot; високопоставени източници от &quot;Позитано&quot; 20. Самият Вигенин отклони въпроса.</p>
<p>
	За това, че той ще е титуляр на поста, загатна призивът му в четвъртък към президента Росен Плевнелиев да спре всички назначения на посланици. Именно от писмото на Вигенин стана ясно, че служебният премиер Марин Райков, който е и външен министър, е номинирал осем нови дипломати. По неофициална информация той ще отиде в Рим.</p>
<p>
	<strong>Пускат магистрала &bdquo;Тракия&rdquo; през юли</strong></p>
<p>
	<em>в. Новинар</em></p>
<p>
	Колите ще фучат към морето по изцяло завършената магистрала &bdquo;Тракия&rdquo; още през юли. Ремонтните работи по трасето провери вчера шефът на Изпълнителна агенция &bdquo;Пътна инфраструктура&rdquo; Лазар Лазаров.</p>
<p>
	Работата е значително напреднала от последната проверка през март, съобщиха вчера от Министерството на регионалното развитие и благоустройството. По трасето има достатъчно техника и работници, показа инспекцията на обекта вчера. Осигуряват се и инертни материали.</p>
<p>
	<strong>Транспортното министерство дава нови 700&nbsp;000 лева за анализ на БДЖ</strong></p>
<p>
	<em>в. Сега</em></p>
<p>
	700 000 лева без ДДС ще струва анализ на жп сектора у нас, който трябва да покаже към закупуването на какви влакове трябва да се насочи транспортното министерство, за да модернизира държавните железници. Това показва справка в регистъра на обществените поръчки.</p>
<p>
	Парите идват по линия на техническата помощ от европейската програма &quot;Транспорт&quot;. Прегледът на законодателството и състоянието на БДЖ трябва да бъде направен в рамките на 5 месеца. Предложената от кандидатите цена за изпълнение на поръчката ще носи 40 точки. По-важно ще бъде техническото изпълнение на задачата, което ще носи 60 точки при определянето на победителя.</p>
<p>
	<strong>Електронна туристическа платформа стартира пилотно в Пловдив</strong></p>
<p>
	<em>в. Сега</em></p>
<p>
	Електронна туристическа платформа тръгва пилотно у нас. Тя ще бъде представена днес в Пловдив от министъра за развитие на електронното правителство Роман Василев и от кмета на града инж. Иван Тотев.</p>
<p>
	В нея влизат над 43 000 обекта в сферата на хотелиерството и ресторантьорството от цялата страна. Платформата ще има публична и административна част, в която се събират всички данни, необходими за ползване от държавната и общинската администрация.</p>
<p>
	<strong>Само 18 биологични животновъди работят в България</strong></p>
<p>
	<em>в. Сега</em></p>
<p>
	От 2800 сертифицирани биопроизводители само 18 са животновъди. Това заяви управителят на фондацията за биологично земеделие &quot;Биоселена&quot; д-р Стоилко Апостолов. Най-добър показател страната ни има при биоовцете. У нас към края на 2012 г. има около 9 хил. овце, отглеждани по биологичен начин, сочи доклад за развитието на биологичното земеделие на ресорното министерство.</p>
<p>
	Техният брой е нараснал значително в сравнение с 2006 г., когато са били едва 1000. Биоговедата у нас са малко над 1000, като за 2 години броят им е нараснал над два пъти и половина. Биокозите у нас са намалели - в края на миналата година те са под 3000, през 2011 г. са били почти 3500.</p>
<p>
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	