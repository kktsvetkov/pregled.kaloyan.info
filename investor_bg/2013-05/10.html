

	<div class="art">
		<div id="article_text" class="s4">
			
			
			<p>
	<strong>Колко се печели от държавен бизнес</strong></p>
<p>
	<em>в. Капитал Daily</em></p>
<p>
	Частната собственост в икономиката на България преобладава, но държавата е тази, която доминира силно в два сектора - транспортна инфраструктура и енергетика. Отчетите на компаниите за миналата година и началото на тази дават разнопосочни сигнали за държавния бизнес. Това донякъде е обяснимо - върху него влияят както пазарни фактори, така и силни регулации - енергетиката например е най-силно контролирания сектор в държавата, който често е ставал заложник на социални, политически и икономически интереси. Това обаче остава най-печелившият бизнес за държавата.</p>
<p>
	В същото време в него са и компаниите, които трупат сериозни загуби. Като цяло браншът е повлиян от регулациите на цените на електроенергията и спадналото потребление през миналата година и началото на тази. За 2012 например приходите му растат и са над 8 млрд. лв. (заедно с по-малките компании), а печалбата е близо 600 млн. лв. за най-големите дружества. При губещите пък общият минус е малко над 150 млн. лв. В сайта на Министерство на финансите отчети на &quot;Булгаргаз&quot; не бяха открити и неговите цифри не са включени в горните суми. Приходите му са над милиард, което директно прави общите постъпления над 9 млрд. лв. През 2010 и 2011 г. обаче компанията беше на сериозни загуби.</p>
<p>
	<strong>2000 лекари не достигат за истинска спешна помощ у нас</strong></p>
<p>
	<em>в. Сега</em></p>
<p>
	Причината за лошото качество на спешната медицинска помощ у нас е липсата на кадри, а не на линейки. Това заяви здравният министър Николай Петров, който откри три основно реновирани здравни структури в УМБАЛ &quot;Св. Георги&quot; в Пловдив. По неговите сметки на спешната помощ у нас й трябват още около 2000 лекари. Причините за недостига са ниското заплащане и недостатъчно привлекателната среда, в която работят медиците от спешната помощ.</p>
<p>
	&quot;Трябва да има достатъчно добри специалисти и необходимата техника, с която да работят. Надявам се този проблем да бъде разрешен със стратегия 2014 - 2020 г., в която са предвидени 300 млн. лв. за спешната помощ&quot;, коментира Петров. С тези пари ще бъдат изградени спешни центрове от нов вид и специалистите в тях да получават добро заплащане.</p>
<p>
	Липсата на кадри като основен проблем на спешната медицинска помощ у нас посочи и началникът на отдел &quot;Медицински дейности&quot; към Центъра за спешна медицинска помощ д-р Ангел Ангелов.</p>
<p>
	<strong>По-малко от 18 млн. лв. останаха за бедствия до края на годината</strong></p>
<p>
	<em>в. Сега</em></p>
<p>
	По-малко от 18 млн. лв. има държавата до края на годината, за да помага при щети от бедствия и аварии, след като служебният кабинет разпредели след заплахи от протести и бойкоти на изборите още 6.4 млн. лв. на две извънредни заседания на междуведомствената комисия за възстановяване и подпомагане. Така, след като кабинетът &quot;Борисов&quot; раздаде за довиждане над 45 млн. от 70-те млн. лв. за това перо, до края на годината пари за бедствия почти не останаха.</p>
<p>
	Комисията заседава в сряда по личното нареждане на премиера Марин Райков и под ръководството на вътрешния министър Петя Първанова. Тогава бяха разпределени 2.95 млн. лв. Повече от половината от тях - 1.6 млн. лв., отиват за възстановяване на обществени сгради в Перник, пострадали от силното земетресение преди година. Копривщица, която пострада от силна буря в края на март, получава 470 000 лв. за ремонт на канализацията и сградата на общината. Там сериозно пострадаха къщите музеи на Любен Каравелов и Димчо Дебелянов, за които пари няма.</p>
<p>
	<strong>Талоните за доктор свършиха до юли</strong></p>
<p>
	<em>в. Стандарт</em></p>
<p>
	Tалоните за безплатни прегледи и изследвания са изчерпани на много места в страната. Ако касата не отпусне нови, пациентите ще останат без направления до 1 юли. За това алармираха столични специалисти пред &quot;Стандарт&quot;. Не би трябвало да има проблеми, тъй като средства има, очакваме заявките на медиците, където лимитите са изчерпани, отговориха от здравната каса.</p>
<p>
	Проблем с недостига на направления има всяка година, но тази той се изостри. Причина станаха новите правила за разпределението на парите за талоните. В началото на годината медиците се обявиха срещу тях. Касата коригира правилата си, но според лекарите пак се заложиха по-малко направления в сравнение с 2012 г. Талоните от април до юли масово бяха понижени с 20% в сравнение със същия период на миналата година. В някои региони на страната като София порязването беше с 40%.</p>
<p>
	<strong>6 лева за кило наши череши</strong></p>
<p>
	<em>в. Стандарт</em></p>
<p>
	Българските череши ще дебютират на пазара с цена от 5-6 лв. за кг на едро, заявиха за &quot;Стандарт&quot; производители. Така първите череши по пазарите ще бъдат по 7-10 лв. за килограм. Това е близо десет пъти по-малко от цената, която искат в момента търговците на едро за гръцките череши. Скоро се очаква по 50 лв. за кг на едро да внесат и череши от Турция. При тази цена една черешка излиза по 1 лев. След като на пазара излязат българските плодове и сергиите се напълнят с родно производство, цените ще паднат, каза Цветан Цеков от Асоциацията на земеделските производители в България. Засега производителите очакват добра реколта, защото цъфтежът и развитието на растенията вървят нормално.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.vinabin@vairfgbe.ot" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	