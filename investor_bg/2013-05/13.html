

	<div class="art">
		<div id="article_text" class="s4">
			
			
			<p>
	<strong>Какво очаква бизнесът</strong></p>
<p>
	<em>в. Капитал Daily</em></p>
<p>
	Искаме стабилно правителство, което поне две от четирите години да работи за обществото<br />
	Филип Ромбаут, изпълнителен директор на &quot;Агрополихим&quot;</p>
<p>
	Ако се стигне до патова ситуация, не се сформира правителство и остане служебният кабинет, смятам, че ще е най-добре. Сега нещата са добре. Всички хора, които ни пречиха, вече ги няма в правителството. Ние в Белгия доказахме, че може 500 дни да няма правителство и нещата да вървят. Ето например по време на служебното правителство бяха отпуснати 10 млн. лв. за нови кранове на пристанище Варна - нещо, което не се е случвало от години. Патовата ситуация след изборите е твърде вероятна, тъй като всички казват, че няма да правят коалиция, въпреки че точно това е демокрацията &ndash; да правиш компромиси, да вземеш най-доброто от другия, да има различни мнения в обществото. От правителството искаме да си върши работата с проактивни действия за бизнеса. Не да пречи на бизнеса и на инвестициите. Искаме стабилно правителство, което поне две от четирите години да работи за обществото.</p>
<p>
	Трябва да се отпушат европейските и инфраструктурните проекти<br />
	Тодор Костов, изпълнителен директор на &quot;Холсим&quot;</p>
<p>
	Необходима е една политическа стабилност, която да отпуши европейските и инфраструктурните проекти. Преди вървяха доста поръчки, докато сега се получи една безтегловност, все едно се чака да се появи ясно лице, което да носи отговорността за договорите. По отношение на данъците не виждам смисъл от някакви промени. Колкото до подобряването на работата на администрацията - не съм голям оптимист, че нещо ще се подобри поне докато не се въведе принципът на мълчаливото съгласие, а не на мълчаливия отказ.</p>
<p>
	<strong>ГЕРБ: Съставянето на правителство ще бъде трудно</strong></p>
<p>
	<em>в. Новинар</em></p>
<p>
	Съставянето на правителство ще бъде много трудно. Едва ли някой може да отговори към момента на този въпрос. Това заяви бившият председател на парламентарната група на ГЕРБ Красимир Велчев на влизане в НДК. Според него въпросът за коалирането е най-сложният. Той припомни отношението на ГЕРБ към коалициите.   </p>
<p>
	Изпълнителната комисия на ГЕРБ ще вземе решението какви ще са стъпките на партията при връчване на мандат за съставяне на правителство.</p>
<p>
	<strong>444 бюлетини в повече в пловдивска секция</strong></p>
<p>
	<em>в. Новинар</em></p>
<p>
	444 бюлетини в повече бяха открити в секция в Пловдив. Това е записано в сигнал до РИК в града под тепетата. Председателят на секция 92 отишъл сам да получи изборните книжа, като заблудил членовете на секцията за началния час за взимане на документите.</p>
<p>
	При отварянето на помещението обаче представителите на останалите партии в секции поискали пребояване на бюлетините. При него се оказва, че те са общо 1344, а в приемно-предавателния протокол са записани точно 900 броя.</p>
<p>
	<strong>Прокуратурата влезе в конфликт с президента и премиера заради незаконните бюлетини</strong></p>
<p>
	<em>в. Сега</em></p>
<p>
	Скандалът с откритите 350 000 незаконно отпечатани бюлетини скара не само политическите партии, но и институциите. Прокуратурата влезе в косвен сблъсък с президента и служебния премиер. Напрежението се качи и заради многобройните въпросителни около операцията на държавното обвинение и ДАНС и предназначението на книжата, технологични спорове, взаимни обвинения и подозрения кой има изгода от манипулации.</p>
<p>
	Скандалът започна в деня за размисъл, когато стана ясно, че при операция на прокуратурата и ДАНС в печатница &quot;Мултипринт&quot; в Костинброд са били открити 350 000 бюлетини. От съобщението на прокуратурата, разпратено с няколко часа закъснение, стана ясно, че намерените бюлетини са извън количествата, отпечатани и предадени по договора с Министерски съвет.</p>
<p>
	<strong>Малките партии разпиляха наказателния вот</strong></p>
<p>
	<em>в. Сега</em></p>
<p>
	Малките партии разпиляха протестния вот на българите - това е един от изводите след приключването на предсрочния парламентарен вот. &quot;Малките партии акумулираха част от протестния и наказателния вот, но не в достатъчна степен. Техният потенциал щеше да се случи при по-голяма избирателна активност&quot;, коментира Живко Георгиев от &quot;Галъп&quot;.</p>
<p>
	Една от малкото споделени прогнози на раздираната от предизборни скандали социологическа гилдия се оправда - в парламента влязоха 4-те най-големи политически партии в България - ГЕРБ, БСП, ДПС и &quot;Атака&quot;. Социолозите обаче оставиха висящ въпроса дали някой от по-малките играчи няма да вкара свои представители в Народното събрание и да разбърка картите в колодата.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	