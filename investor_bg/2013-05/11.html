

	<div class="art">
		<div id="article_text" class="s4">
			
			
			<p>
	<strong>Вицепремиер ще &quot;разследва&quot; защо спират зелените централи</strong><br />
	В. &bdquo;Сега&rdquo;</p>
<p>
	&quot;Разследване&quot;, което да покаже защо Електроенергийният системен оператор (ЕСО) налага временни ограничения на производството от зелени централи, ще направи икономическото министерство. &quot;Проучването&quot; е по поръка на вицепремиера Екатерина Захариева. В началото на седмицата тя заедно с ресорния министър Асен Василев са се срещнали с представители на ВЕИ фирми, които се оплакали от неправомерно лимитиране на произведената еленергия. Двамата са получили и сигнали, че разпореждането на ЕСО е в нарушение на закона.</p>
<p>
	<strong>София предлага 79 типови проекта за саниране на панелки</strong><br />
	В. &bdquo;Сега&rdquo;</p>
<p>
	В опит да раздвижи програмата за обновяване на панелките Столична община вече предлага безплатно 79 типови проекта за саниране. От тях могат да се възползват половината от софиянци, които живеят в над 200 хиляди панелки. Основната цел на проектите е да облекчат етажната собственост, ако живеещите в един блок решат да го санират. По изчисления на общината изготвените проекти ще спестят на всяко семейство по около 600 лв.</p>
<p>
	<strong>Развод с парното само след саниране</strong><br />
	В. &bdquo;Стандарт&rdquo;</p>
<p>
	Разводът с &quot;Топлофикация-София&quot; най-после ще стане възможен, но след саниране по европрограмата &quot;Обновени домове&quot;. Задължителен елемент в подобряване на енергийната ефективност на панелните жилища ще е смяната на вертикалните тръби на парното с хоризонтални. Това ще позволи сключване на индивидуални договори с &quot;Топлофикация&quot;. Така столичаните, които от години не са с радиатори и не желаят да ползват парно, най-после ще може да се освободят от таксите за мощност и сградна инсталация. Преминаването към вертикални щрангове и дистанционни топломери пък ще обезсмисли съществуването на топлинните счетоводители. Данните от уредите ще постъпват директно в &quot;Топлофикация&quot;, без да се налага преразпределение на енергията в сградата.</p>
<p>
	<strong>Банско иска референдум</strong><br />
	В. &bdquo;Стандарт&rdquo;</p>
<p>
	Банско иска референдум за ски зоните. Кметът на общината Георги Икономов инициира провеждането на местно допитване за бъдещето на ски центъра над курортния град. Градоначалникът обяви на своите съграждани, че на предстоящата сесия на Общински съвет ще внесе предложение за провеждане на допитване до народа. Това ще стане на основание на Закона за пряко участие на гражданите в държавната власт и местното самоуправление. Референдумът ще е във връзка с изработването на новия план за управление на Национален парк &quot;Пирин&quot;, който засяга въпроса със ски зона Банско и Добринище.</p>
<p>
	<strong>Лоши пътища оставиха 6 села без туристи</strong><br />
	В. &bdquo;Стандарт&rdquo;</p>
<p>
	Разбити пътища се оказват преграда към Пирин планина за наши и чужди туристи. За това алармираха за пореден път жители на шест села в община Сандански. Те настояват да се ремонтират пътните отсечки. Хората протестират още от края на 2009 година заради надупчените шосета, които водят до населените места. Тогава те събраха над 180 подписа. Протестната подписка бе внесена в общината, но така и не бе решен проблемът. &quot;При нас не щат да идват дори децата ни, защото ще си изпочупят колите в ямите по пътищата.&nbsp; Без път всяко населено място е обречено на изчезване от картата на България&quot;, негодуват жителите на селата Дебрен, Малки Цалим, Големи Цалим, Вихрен, Белевехчево и Бождово. Има дори пътна отсечка, която въобще не е асфалтирана.</p>
<p>
	<strong>Ударни проверки на земеделците в Добрич</strong><br />
	В. &bdquo;Новинар&rdquo;</p>
<p>
	Ударни проверки на земеделците тръгват в Добрич. От областната инспекция по труда ще проверят селскостопанската техника и работата с препарати за растителна защита. Ще се следи още дали се спазват изискванията на законодателството при наемането на работници и как се заплаща трудът им. По данни на инспекцията само частните земеделски производители в региона надхвърлят 4500. Проверките ще продължат до късната есен, като целта е да бъдат предотвратени нарушения в стопанствата и да не се допускат трудови злополуки през активния за земеделците сезон.</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	