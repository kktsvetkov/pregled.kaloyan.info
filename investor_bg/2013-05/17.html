

	<div class="art">
		<div id="article_text" class="s4">
			
			
			<p>
	<strong>Транспортният конфликт с Турция ескалира</strong></p>
<p>
	<em>в. Капитал Daily</em></p>
<p>
	Само седмица след като българското транспортно министерство едва успокои автопревозвачите на товари, блокирали границите с Турция заради административен произвол от страна на южната ни съседка, напрежението отново ескалира. Рестрикциите от турските гранични и митнически власти спрямо българските камиони продължават, което доведе до нова блокада на пунктовете Капитан Андреево и Лесово. Допълнителните ограничения, които турските власти налагат на българските тежкотоварни камиони, са факт от години. От няколко седмици обаче те стават особено осезаеми. Именно това предизвика първия протест на превозвачите на 9 май, когато те затвориха двата най-използвани гранични пункта. Тогава българското транспортно ведомство обеща проблемът да бъде решен на двустранни преговори след две седмици. Преди обаче срокът да е изтекъл, властите в София признаха, че възможностите за разговори с Анкара са изчерпани, и камионите отново затлачиха границата.</p>
<p>
	Протестът на превозвачите образува километрични опашки от товарни автомобили на двата гранични пункта с Турция, като в четвъртък чакащите тирове на Капитан Андреево стигнаха 2.5 км, а на Лесово &ndash; около 3 км, съобщи за БТА говорителят на Гранична полиция Лора Любенова. По думите й леките автомобили и автобуси преминават без проблем в двете посоки. Протестът започна от 8 ч. сутринта, а според зам.-председателя на Българската асоциация на сдруженията в автомобилния транспорт Петко Ангелов, ако проблемът не бъде разрешен, превозвачите няма да вдигнат блокадата и ще протестират на двата гранични пункта денонощно.</p>
<p>
	<strong>Строежът в &quot;Яйлата&quot; е незаконен и ще бъде съборен</strong></p>
<p>
	<em>в. Сега</em></p>
<p>
	Строежът в резерват &quot;Яйлата&quot; е незаконен и ще бъде съборен, обявиха вчера от МРРБ. Съобщението дойде само ден след като за незаконен бе обявен и друг обект в защитена зона - четириседалковият лифт &quot;Платото&quot; над Банско. Проверката на ДНСК по документи и на място в &quot;Яйлата&quot; е установила категорично незаконността на обекта. До седем дни след изтичането на срока за възражения постройката ще бъде премахната от археологическия резерват, съобщиха още от министерството.</p>
<p>
	Градежът, чийто собственик Иван Павлов твърдеше, че възстановява малка рибарска хижичка, е с лъжливо наименование - &quot;Основен ремонт и реконструкция за възстановяване на рибарска хижа с навес&quot;, казват от ДНСК. Макар Павлов да уверяваше, че постройката е напълно законна и извън границите на резервата, проверката установи точно обратното.</p>
<p>
	<strong>Холандия иска българи въпреки източването на помощи</strong></p>
<p>
	<em>в. Сега</em></p>
<p>
	Холандия не смята да ограничава гарантираното право на българите за свободно движение и на социална защита в рамките на Европейския съюз, въпреки че заради гръмнал тези дни скандал за източване на помощи от наши сънародници вече се говори за оставки в местното правителство. Това обяви посланикът на кралството у нас Карел ван Кестерен на среща със социалния министър Деяна Костадинова вчера.</p>
<p>
	Дискусиите в холандския парламент, които текат в момента, са свързани със злоупотреби в социалната система на кралството, организирана от криминални групи, и не се подлагат под съмнение правата на българските граждани, гарантира той. &quot;Нидерландия прави ясна разлика между трудовите права на гражданите и криминалните злоупотреби при тяхното упражняване&quot;, заяви посланик Ван Кестерен и увери, че страната му има нужда от българските граждани, които работят там.</p>
<p>
	<strong>Улицата в плана Орешарски</strong></p>
<p>
	<em>в. Стандарт</em></p>
<p>
	Основните искания на протестиращите влизат в плана &quot;Орешарски&quot;. Той ще бъде съгласуван със синдикатите, браншовите и неправителствените организации. И ще бъде представен до дни за публично обсъждане. Това научи &quot;Стандарт&quot; от източници на &quot;Позитано&quot; 20. Първа точка в плана е 310 лв. месечно от началото на 2014 г. за майките през втората година от платения им отпуск. Това бе един от ултиматумите на улицата. След исканията на ГЕРБ за касиране на изборите пришпорваме консултациите за програмно правителство, казаха от БСП и ДПС. Според тях нови избори са пагубни за страната. Три имена сондират червените за шеф на Народното събрание, довериха депутати. Това са Мая Манолова и Янаки Стоилов от БСП, както и Явор Нотев от &quot;Атака&quot;.</p>
<p>
	<strong>Всеки трети бърз заем не се обслужва</strong></p>
<p>
	<em>в. Стандарт</em></p>
<p>
	Всеки трети бърз кредит у нас не се обслужва редовно, сочат данните на БНБ за дейността на небанковите финансови дружества. От общо 1,969 млрд. лева раздадени бързи заеми 30% или цели 591,2 млн. лв. попадат в графата &quot;необслужвани&quot;. Тази тенденция се засилва с изключително бързи темпове през последните 12 месеца. Само за първото тримесечие на настоящата година необслужваните бързи заеми са нараснали с 15,8% или 80,8 млн. лв. На годишна база увеличението на лошите кредити достига чудовищните 51,4% или необслужвани заеми за нови 200,7 млн. лв.</p>
<p>
	Домакинствата остават основният потребител на бързото финансиране с 1,36 млрд. лева изтеглени кредити, което представлява дял от 69% от всички отпуснати заеми. От тях 897,1 млн. лева (65,9%) са потребителски заеми, а 371,6 млн. лв. (27,3%) - жилищни. Отпуснатите кредити на домакинствата у нас се свиват с 12,8% на годишна база или с 200,8 лв. - точно колкото е и ръстът на необслужваните заеми. Докато заемите, раздадени на домакинства, намаляват, фирмите все повече започват да разчитат на бързи заеми за оборотни средства.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.vinabin@vairfgbe.ot" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	