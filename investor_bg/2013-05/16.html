

	<div class="art">
		<div id="article_text" class="s4">
			
			
			<p>
	<strong>&nbsp;Милионери от чужбина правят влогове у нас</strong></p>
<p>
	<em>в. Капитал Daily</em></p>
<p>
	Голяма част от депозитите със суми над 1 млн. лв. се откриват с пари, които идват от чужбина.<br />
	В болшинството си това са пари на частни лица, но има и корпоративни. Този прилив на свободни капитали дори се засилва, заяви Маргарита Петрова-Кариди, изпълнителен директор на Пиреос банк на форума &quot;Шумът на парите&quot;.</p>
<p>
	Според нея три са причините за феномена - високите лихви по депозитите, стабилната макрорамка и сигурността на банковата ни система. БНБ е много сериозен стожер и затова по редица изисквания системата ни надвишава европейските стандарти с 30 до 50 процента. Затова държавата трябва да използва момента да привлече още свободни капитали, каза Кариди. В същото време е притеснително, че депозитите под хиляда лева бързо се стопяват.</p>
<p>
	<strong>Скачат приходите от СПА-туризъм</strong></p>
<p>
	<em>в. Стандарт</em></p>
<p>
	&quot;Приходите от СПА-туризъм могат да достигнат 10 % от общите приходи от туризъм у нас. Аз съм убеден, че конгресът ще доведе до нови партньорства и контакти&quot;, заяви Иво Маринов, зам.-министър на икономиката по време на откриването на 18-ия годишен конгрес на Европейската СПА-асоциация в Поморие.</p>
<p>
	Той изрази увереност, че в края на конгреса ще има и конкретни резултати за развитието на СПА-туризма у нас. В продължение на три дни 100 делегати от 16 държави дискутират развитието на СПА-туризма. На конгреса присъства и президентът на Европейската СПА-асоциация Мартин Плачи.</p>
<p>
	<strong>Витошка готова до края на годината</strong></p>
<p>
	<em>в. Стандарт</em></p>
<p>
	Булевард &bdquo;Витоша&quot; трябва да бъде ремонтиран до края на годината. Това обяви столичният кмет Йорданка Фандъкова при инспекция на ремонтните работи на отсечката на бул. &bdquo;Витоша&quot; между улиците &bdquo;Солунска&quot; и &bdquo;Неофит Рилски&quot;, предаде &bdquo;Фокус&quot;. &bdquo;Този етап е на стойност 1.7 млн. лв. и трябва да бъде готов до 15 юни. Следващият етап &ndash; от ул. &bdquo;Солунска&quot; до ул. &bdquo;Алабин&quot; е на същата стойност и трябва да е готов до края на годината&quot;, обясни Фандъкова</p>
<p>
	Ако проектът бъде забавен, изпълнителят ще бъде санкциониран, допълни кметът. Фандъкова посочи, че на инспектирания участък трябва да бъде подменена настилката, тротоарите, да бъде поставено осветление, 3 чешми и фонтан.</p>
<p>
	<strong>Дават 90 млн. лв. за експортно застраховане</strong></p>
<p>
	<em>в. Новинар</em></p>
<p>
	90 млн. лв. осигурява правителството за експортно застраховане през 2013 г.&nbsp;Брутният застрахователен капацитет на Българската агенция за експортно застраховане (БАЕЗ) през 2013 г. ще бъде 1 342 566 000 лв.</p>
<p>
	След намаляването му с прогнозния размер на презастраховани кредитни лимити, се определя нетният застрахователен капацитет за тази година в размер на 872 668 000 лв., уточниха от кабинета.</p>
<p>
	<strong>Брюксел гарантира депозити под 100 000 евро</strong></p>
<p>
	<em>в. Новинар</em></p>
<p>
	Влогодържателите с депозити под 100 000 евро ще получават обратно всичките си пари, ако банката им фалира.<br />
	Споразумението беше постигнато на срещата на финансовите министри от ЕС. Повечето страни-членки подкрепиха идеята по-големите вложители също да получат гаранции за привилегии.</p>
<p>
	Еврокомисарят за вътрешния пазар Мишел Барние заяви, че голяма част от министрите са подкрепили идеята и депозитите над 100 000 евро да имат привилегирован статут. Те трябва да са последните, които ще бъдат засегнати след собствениците и акционерите, при банкрут или преструктуриране на банка.</p>
<p>
	<strong>Администрацията планира да предлага услуги в пакет &quot;епизоди от живота&quot;</strong></p>
<p>
	<em>в. Сега</em></p>
<p>
	Услуги в пакет, които съответстват на &quot;епизодите на живота&quot;, планира да въведе държавната администрация. Те са част от базисния модел за комплексното административно обслужване, публикуван за обществено обсъждане. Пакетът &quot;епизоди от живота&quot; е свързан с изваждането на документи при покупка на жилище, регистрация на фирма, раждане, смърт, брак, развод и т.н.</p>
<p>
	Идеята е хората да не се редят на опашки в различни институции, за да се сдобият с даден документ или разрешително. Пример за това е получаването на лична карта, при което е нужно общината и МВР да могат &quot;да си говорят&quot;, за да не се налага човекът да се разкарва. Когато лична карта се вади за първи път, би трябвало МВР служебно да изиска копие на акта за раждане, а не това да се прави от самото лице.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	