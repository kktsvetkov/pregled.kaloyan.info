

	<div class="art">
		<div id="article_text" class="s4">
			
			
			<p>
	<strong>Господарят на икономиите е раздавал скандално високи бонуси</strong></p>
<p>
	<em>в. Сега</em></p>
<p>
	Господарят на икономиите и апологет на административната реформа Симеон Дянков е раздавал скандално високи бонуси във финансовото министерство. За 4 г. в условия на жестока икономическа криза и повсеместното орязване на бюджети чиновниците във финансовото министерство и НАП са си разпределили над 170 млн. лв. за допълнително материално стимулиране, съобщи агенция БГНЕС. Данните са получени от МФ по Закона за достъп до обществената информация. Те са показателни за големите изкривявания в разходите за заплати на администрацията и за козметичния ефект от въведените нови правила за заплащане на служителите.</p>
<p>
	Раздадените суми за бонуси във финансовото министерство от 2009 до 2012 г. включително са над 22 млн. лв., показват цифрите. Общият брой на служителите варира между 593 и 610 души. Така за 2009 г. средно на човек са се падали по 9868 лв., за 2010 г. сумата е 9106 лв. Бонусите са били най-ниски през 2011 г. - 7868 лв., за да се върнат през 2012 г. на средно 9670 лв.</p>
<p>
	<strong>Малките фирми плащат с 2/3 по-ниски заплати от големите</strong></p>
<p>
	<em>в. Сега</em></p>
<p>
	Огромни разлики в заплащането в малките и големите фирми, между работещите на срочен и безсрочен договор и при младите спрямо старите работници отчете вчера специален анализ на КНСБ. Според предварителните данни на НСИ за 2012 г. средната брутна годишна заплата в по-големите фирми е била 11 158 лв., което е с 68% повече, отколкото са получавали в малките и микро предприятия, където са вземали 6646 лв. &quot;Микро и малките предприятия са много на брой и създават като количество значителна заетост, но пък условията на труд и възмездяване са като правило по-неблагоприятни&quot;, отчита президентът на КНСБ Пламен Димитров.</p>
<p>
	Видът договор също оказва значително влияние върху равнището и структурата на средната заплата, отчита още синдикалният анализ. Работещите на безсрочен договор получават 31.3% по-висока заплата от тези на срочен. По-малко като заплащане на час получават и работещите на непълен работен ден. Според статистиката те вземат три пъти по-малко от наетите на пълно работно време - 3196 лв. срещу 9843 лв. В същото време обаче работят само два пъти по-малко - работното им време е около 50% от това на работещите по цял ден, показват данните от наблюдението на работната сила.</p>
<p>
	<strong>2 млн. българи с по два заема</strong></p>
<p>
	<em>в. Стандарт</em></p>
<p>
	Близо 2 млн. българи имат по два заема. Това става ясно от Годишния отчет на БНБ за 2012 г. В Централния кредитен регистър към БНБ данни за раздадените заеми подават 31 банки и 165 финансови институции. В ЦКР са записани 2 млн. българи и 97 хил. фирми със заеми. Раздадените кредити към края на 2012 г. са 4,025 млн. броя, а стойността им е 62,766 млрд. лв. Така се оказва, че повечето хора със заеми са теглили поне по два кредита. Разбира се, има хора с по един заем и други с по над десет бързи кредита. Най-голям е делът на заемите на граждани с остатъчен дълг до 5 хил. лв. (66,4%), а при фирмите най-често кредитите са между 5 и 50 хил. лв. (37,9%). Информацията за заемите в ЦКР включва данни както за текущото им състояние, така и за просрочените и погасени кредити за 5-години назад. Кредитната история се използва от банките при оценка на клиентите, които искат заеми. Всеки има право веднъж на 12 месеца безплатно да провери своята кредитна история.</p>
<p>
	<strong>1,25 млрд. евро искат руснаците за &ldquo;Белене&rdquo;</strong></p>
<p>
	<em>в. Стандарт</em></p>
<p>
	1,25 млрд. евро е окончателният размер на обезщетението, което ще поиска &quot;Атомстройекспорт&quot; от НЕК заради спирането на проекта АЕЦ &quot;Белене&quot;. Това стана ясно от думите на министъра на икономиката Асен Василев. Той съобщи, че до края на май руснаците ще внесат окончателния си иск по делото, което ще се гледа от Арбитражния съд в Женева, където то беше преместено от Париж преди 3 месеца.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.vinabin@vairfgbe.ot" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	