

	<div class="art">
		<div id="article_text" class="s4">
			
			
			<p>
	<strong>Референдумът в Стара Загора не успя, но остави въпроси</strong><br />
	В. Капитал Daily</p>
<p>
	Предсказуемо, референдумът за затварянето на полигона &quot;Змейово&quot; не успя. Пак предсказуемо обаче, това няма да е краят на тази болезнена за Стара Загора тема. Според данните на Общинската избирателна комисия, малко над 29.5 хил. души са гласували на вчерашното допитване, което е 19.7% от регистрираните избиратели. За да бъде действителен референдумът, се изискваше броят на гласувалите да е равен на този в последните избори за местна власт (тъй като е местен референдум) - 68.5 хил. души.</p>
<p>
	<strong>България е заплашена да загуби 750 млн. лв. от ЕС</strong><br />
	В. Сега</p>
<p>
	България е изправена пред реалната опасност да загуби близо 750 млн. лв. от парите от Брюксел. 272 млн. евро от тях са от оперативните програми и още 100 млн. евро - от програмата за развитие на селските райони. Това показва анализът за рисковите проекти на служебния министър на еврофондовете Илияна Цанова, с който &quot;Сега&quot; разполага. Дори и при оптимистичния вариант, при който всички набелязани мерки за спасяване на европейски средства се изпълнят, страната неминуемо ще се раздели с поне 113 млн. евро по оперативните програми в края на годината заради затлачени проекти.</p>
<p>
	<strong>Новият трик за контролиран вот е да се пречи да се гласува</strong><br />
	В. Сега</p>
<p>
	Партиите прилагат все по-разнообразни форми на контрол върху вота на избирателите, като най-новият похват е да се пречи на хората въобще да гласуват. Констатацията е на Асоциация &quot;Прозрачност без граници&quot;, която вчера представи резултатите от мониторинга си над парламентарните избори. Наблюдатели на организацията са докладвали за 4 сливенски села, в които представители на местната власт са оказвали натиск на избирателите изобщо да не ходят до урните. В Шумен отново общинари са контролирали със списък как се пускат бюлетините. Други забелязани методи на контрол и натиск са инструктаж за кого да се гласува (Кърджалийско), прикрепване на придружители без документи на възрастни хора с ТЕЛК (Бургаско) и дори посещения по домовете на избиратели (Кюстендил). Общо контролираният вот обхваща 18.7% от забелязаните нарушения в сравнение с 16% на изборите за НС през 2009 г.</p>
<p>
	<strong>Правим пенсионни фондове за футболисти</strong><br />
	В. Стандарт</p>
<p>
	България е на 21-во място от общо 30 държави в Европа по привлекателност за работа за професионалните футболисти. Това сочи проучване на одиторската компания &quot;Ърнст енд Янг&quot; и Международната асоциация на професионалните футболисти (FIFPro). Най-предпочитани са държавите, в които има специализирани фондове и публични услуги за професионалните спортисти. Първите места държат Испания и Холандия, въпреки че там данъчната тежест е съответно 52% и 56% от доходите. На второ място футболистите посочват, че биха се заселили в държава, която поддържа ниски данъци. Именно това е изтеглило страната ни на 21-во място, въпреки че тя няма такива фондове и не предлага данъчни и други облекчения на този бранш.</p>
<p>
	<strong>Намалиха лихвите по дълга на БДЖ със 75%</strong><br />
	В. Стандарт</p>
<p>
	Наказателните лихви по просрочията на БДЖ са намалени със 75%. Това посочи служебният министър на транспорта, информационните технологии и съобщенията Кристиан Кръстев. Понастоящем дълговете на БДЖ към финансовите кредитори възлизат на 484 млн. лв., а 154 млн. лв. са просрочените задължения. По думите му, през последните два месеца и половина е възстановен добрият диалог с кредиторите на железницата. Подписан е меморандум за съдебни спогодби с кредиторите (германо-ирландската Depfa bank, ПСТ Холдинг и немската държавна KfW) за вдигането на запори над активи на &quot;Холдинг БДЖ&quot;. &quot;Изготвили сме два плана за преструктурирането на дълговете на железницата - един при евентуална приватизация на &quot;БДЖ-Товарни превози&quot; и един - в случай че продажбата не се състои&quot;, посочи Кръстев.</p>
<p>
	<strong>Софтуер обединява заведенията</strong><br />
	В. Новинар</p>
<p>
	Специално разработена електронна платформа за комуникация между туристическия бранш стартира пилотно в Пловдив. Те беше представена от министъра за развитие на електронното правителство Роман Василев и кмета на общината Иван Тотев. Двамата обясниха, че основната цел на софтуера е да подобри работата между хотели и ресторанти, предоставяйки по-добра комуникация между тях и държавната и общинската администрация. До момента в платформата участват над 43 хил. обекта. Те са от сферата на хотелиерството и ресторантьорството от цялата страна.</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	