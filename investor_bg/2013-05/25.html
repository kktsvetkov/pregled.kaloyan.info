

	<div class="art">
		<div id="article_text" class="s4">
			
			
			<p>
	<strong>Падат цените на мобилните услуги</strong></p>
<p>
	<em>в-к Стандарт</em></p>
<p>
	&quot;Цените на услугите, предлагани от мобилните оператори, трябва да поевтинеят между 25 и 40 на сто от 1-ви юли&quot;, заяви председателят на Комисията за регулиране на съобщенията Веселин Божков.</p>
<p>
	От 1-ви юли цената на едро за минута разговор извън мрежата на оператора ще намалее от 4,6 стотинки на 2,3 стотинки. Според Веселин Божков от 1-ви януари 2014 година цената ще бъде намалена на 2 стотинки. При фиксираните услуги цената ще е под 1 стотинка.</p>
<p>
	От комисията съобщиха, че от началото на годината има значително намаляване на броя на жалбите срещу операторите. Най-често потребителите се оплакват от отказване на преносимост при начислени неустойки, високи месечни такси, кредитни лимити, промяна на тарифните планове, пропадане на сигнала в малките населени места, нежелано получаване на услуги при използване на смартфоните и радиосмущения.</p>
<p>
	<strong>Дават с предимство пари на малките ферми след 2014 г.</strong></p>
<p>
	<em>в-к Стандарт</em></p>
<p>
	Българските свине са на изчезване. Броят им е намалял от 4 млн. до 650 хил. за последните 20-ина години. Това съобщи земеделският министър проф. Иван Станков, като представи стратегия за развитие на българското земеделие. Близо десет пъти по-малко са овцете, намалението при козите, кравите и биволите също е много сериозно, отчита научният и бизнес съвет към министъра.</p>
<p>
	В същото време половината от държавните мери и пасища са дадени на хора, които нямат животни, каза проф. Станков. Оземляването на животновъдите е една от мерките, които са предвидени в стратегията за развитие на сектора. Другите мерки са усъвършенстване на системата, в която се вписват всички животни, за да може стопаните да взимат пълния размер на полагащите им се евросубсидии. В 140-те страници на стратегията за развитие на животновъдството е заложено и ограничаване на евтините субсидирани стоки от чужбина, които се продават в търговските вериги и убиват родните производители, каза проф. Радослав Славов от Тракийския университет.</p>
<p>
	<strong>БСП и ДПС се разбраха за най-важните задачи на кабинета &quot;Орешарски&quot;</strong></p>
<p>
	<em>в-к Сега</em></p>
<p>
	БСП и ДПС се споразумяха вчера за макрорамката на бъдещата управленска програма на кабинета на Пламен Орешарски, след като &quot;Коалиция за България&quot; получи мандат за съставяне на правителство. Малко преди това лидерът на ГЕРБ Бойко Борисов също получи мандат, но само изчете имената на евентуалния си проектокабинет и го върна, защото в парламента няма достатъчно подкрепа.</p>
<p>
	От преговорите на БСП и ДПС пред медиите се разбра, че няма да се правят никакви промени в досегашната данъчна система. Запазва се плоският данък от 10% за всички. Двете партии постигнаха съгласие и за увеличаване на помощите за тазгодишните първолаци, както и покачване на майчинските надбавки от 240 на 310 лв. от 1 октомври. От ГЕРБ се опитаха да изпреварят социалистите, като внесоха вчера идентичен законопроект, въпреки че цял мандат отказваха да осигурят нужните 30 млн. лв. за майките с аргумента, че било по-добре тези пари да отидат за строеж на детски градини.&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:oblpub.cbcbi@vairfgbe.ot" id="worker_creator_email">Бойчо Попов</a></i></div>		</div>
	</div>

	<!-- Mobile payment branding -->
	
	