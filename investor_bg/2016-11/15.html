

	<div class="art">
		<div id="article_text" class="s4" itemprop="articleBody">
			
			
			<p>
	<strong>ЕБВР подобри прогнозата си за българската икономика</strong><br />
	<em>в. Капитал Daily</em></p>
<p>
	Европейската банка за възстановяване и развитие (ЕБВР) е увеличила прогнозата си за растежа на българската икономика през тази и през следващата година. Това става от ноемврийското издание на изготвяния от финансовата институция доклад &quot;Регионални икономически перспективи&quot;. Новите очаквания са и през 2016 г., и през 2017 г. БВП на страната да се повиши с по 2.8%. Предишната прогноза на банката, публикувана през май, беше за растеж с по 2.5% за двете години.</p>
<p>
	<strong>Личните лекари искат още санкции за отказ от имунизация</strong><br />
	<em>в. Сега</em></p><div id="adoceaninvestorbgtclinofuhd"></div>
<script type="text/javascript">
/* (c)AdOcean 2003-2016, investor_bg.Investor.bg.Investor Bulgaria.InArticle Zone Bulgaria */
ado.slave('adoceaninvestorbgtclinofuhd', {myMaster: 'IP0Ala9cN2SF08czBOi.5I0pUd4GeycwC_B6E3wD_mr.v7' });
</script>
<p>
	По-сериозни санкции за хората, които отказват задължителна имунизация, искат от Националното сдружение на общопрактикуващите лекари. Като пример личните лекари посочват, че е необходимо въвеждане на изисквания при постъпване в учебно заведение да са извършени всички задължителни ваксини.</p>
<p>
	В момента Законът за здравето предвижда глоба от 50 до 100 лв. за отказ от задължителна ваксина. Децата, които постъпват на ясла и градина, също трябва да са имунизирани, без ваксини не може да се получават и детски. За постъпване в училище обаче имунизацията не е задължителна.</p>
<p>
	<strong>Средищните училища продължават да намаляват</strong><br />
	<em>в. Сега</em></p>
<p>
	Средищните училища у нас продължават да намаляват. Ако през миналата 2015/16 г. те са били 783 на брой, то през тази учебна година стават 765 - с 18 по-малко. Учениците, които учат в тях, също се топят с близо 5 хиляди - намалението е от почти 194 хил. на 189 хил. деца. Това става ясно от проекторешение на правителството за приемане на списък на средищните училища.</p>
<p>
	Списъкът се актуализира всяка година по предложение на регионалните управления на образованието и общинските съвети в градовете. В средищните школа се обучават поне 10 ученици до 16 г. от населени места на територията на общината или на съседни общини, в които няма училище. За тях държавата предоставя допълнителни средства за обучението на пътуващите ученици - освен пари за транспорт, и по още 520 лв. годишно на ученик от 1-ви до 8-и клас за осигуряване на целодневна организация на учебния ден и столово хранене.</p>
<p>
	<strong>Акцизите от цигари скочиха с 13,3%</strong><br />
	<em>в. Стандарт</em></p>
<p>
	Приходите в държавния бюджет от акциз върху цигарите скочиха с 13,37% и до края на септември са в размер на 1,716 млрд. лв., сочат данните на Министерството на финансите. Това е резултат от предприетите мерки срещу сивата икономика. За първите девет месеца на годината Агенция &bdquo;Митници&quot; е задържала два пъти повече нелегални цигари в савнение със същия период на 2015 г., или близо 41 млн. къса цигари (при 21 млн. къса за 2015 г.). За една година потреблението на нелегални цигари в страната е паднало с 5,3 процентни пункта.</p>
<p>
	През второто тримесечие на 2015 г. потреблението на незаконни цигари беше 13,4%, сочат даннтите от проучване чрез събиране и анализиране на празни цигарени кутии в 14 големи града в България. А според последните данни потреблението на незаконни цигари е паднало до 8,1%, което е най-ниското ниво, измерено някога. Това нарежда страната ни на 7-мо място сред държавите от ЕС (след Португалия, Чехия, Словакия, Дания, Люксембург и Белгия). При горивата и алкохола също има ръст на приходите от акциз &ndash; съогветно с 4,55% и 7%.</p>
<p>
	<strong>НС променя изборните правила до средата на декември</strong><br />
	<em>в. Монитор</em></p>
<p>
	До 15 декември правната комисия на НС да внесе за второ четене законопроекти, с които да се въведе мажоритарната избирателна система за парламентарен вот и за намаляване на партийната субсидия. Това предвижда проект за решение, изготвен от ГЕРБ, с който се предлага парламентът да одобри всичките три въпроса от референдума. Ако този вариант бъде одобрен от НС, това означава, че предстоящите предсрочни избори след оставката на премиера Бойко Борисов ще се проведат по нови правила.</p>
<p>
	&bdquo;Следваме волята на избирателите&rdquo;, обясни шефът на правната комисия Данаил Кирилов от ГЕРБ, с което даде да се разбере, че партията е склонна да подкрепи такива изменения в Изборния кодекс, с които всички 240 депутати да се избират мажоритарно на два тура, както поиска и народът в допитването.</p>
<p>
	<strong>Немци искат да преработват сметта на Шумен</strong><br />
	<em>в. Труд</em></p>
<p>
	Немска фирма е проявила интерес за изграждане на завод за преработка на битова смет в Шумен. Това съобщи кметът Любомир Христов в понеделник при обсъждане на въпросите за предстоящата сесия. С докладна градоначалникът ще поиска Общинският съвет да даде принципно съгласие фирмата да започне проучване на възможностите за изграждане на завод близо до сметището на града в кв.&ldquo;Дивдядово&ldquo;.</p>
<p>
	От сметта фирмата, която има заводи и на други места, ще произвежда пелети и електроенергия. Ако инвестицията стане факт, ще намалеят разходите за експлоатация и поддръжка на депото за отпадъци, което сега се стопанисва от община Шумен.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
