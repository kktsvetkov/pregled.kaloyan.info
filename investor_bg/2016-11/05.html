

	<div class="art">
		<div id="article_text" class="s4" itemprop="articleBody">
			
			
			<p>
	<strong>Кабинетът ще опрости стотици милиони &quot;грешки на растежа&quot; при европроектите</strong></p>
<p>
	<em>В-к Сега</em><br />
	<br />
	Българският данъкоплатец за пореден път ще плати сметката заради корумпирани и неграмотни чиновници, крадливи фирми изпълнители и &quot;липса на опит&quot; с еврофондовете. Правителството обяви, че ще опрости на закъсали общини 80% от т.нар. финансови корекции - суми, които те трябва да връщат по европроекти, защото са допуснали нередности и злоупотреби. Става дума за общо над 300 млн. лева. От стенограмата на заседанието на МС в сряда се разбира, че бюджетът ще поеме финансовата тежест, защото конкретните извършители на нарушенията не можели да бъдат назовани и наказани. Друго абсурдно обяснение е, че досега кметове, общински чиновници и фирми изпълнители са се учили да усвояват парите от ЕС и това били грешки на растежа.</p><div id="adoceaninvestorbgtclinofuhd"></div>
<script type="text/javascript">
/* (c)AdOcean 2003-2016, investor_bg.Investor.bg.Investor Bulgaria.InArticle Zone Bulgaria */
ado.slave('adoceaninvestorbgtclinofuhd', {myMaster: 'IP0Ala9cN2SF08czBOi.5I0pUd4GeycwC_B6E3wD_mr.v7' });
</script>
<p>
	<strong>Всеки проектозакон &ndash; с оценка на въздействието</strong></p>
<p>
	<em>В-к Сега</em></p>
<p>
	От 4 ноември всеки проектозакон задължително трябва да се внася с оценка на въздействието. Изискването бе записано в Закона за нормативните актове преди месеци, но влезе в сила в петък. Проекти, които не са придружени с анализ колко ще струва прилагането им, кого и как ще засегнат, занапред не бива да бъдат разглеждани от Министерския съвет или от Народното събрание. &quot;Това е една огромна победа на разума и прагматизма в законотворчеството. Решителната работа беше свършена от вицепремиера Румяна Бъчварова и нейния екип от млади, високообразовани и модерно мислещи служители&quot;, коментира вчера Институтът за пазарна икономика, който от години работи за задължително оценяване на въздействието на законите.</p>
<p>
	<strong>Имотите в София скочиха със 17%</strong></p>
<p>
	<em>В-к Стандарт</em><br />
	<br />
	Цените на имотите в София скочиха със 17% за година. В резултат през 3-то тримесечие на 2016 г. средната цена на продадените жилища в София е 930 евро/кв. м. Спрямо предходното тримесечие увеличението на цената е с 3,3%. Това показват данни компанията Bulgarian Properties. Средната крайна цена на закупените апартаменти в София за периода юли-септември е 94 400 евро при 87 100 евро през второто тримесечие на годината и 79 800 евро в началото на 2016 г. Това показва, че нарастват бюджетите, които хората отделят за покупка на имот. Все по-често се търсят големи жилища и апартаменти във високия ценови сегмент.<br />
	<br />
	<strong>Водят туристи по манастирите от Перник до Пирот</strong></p>
<p>
	<em>В-к Стандарт</em><br />
	<br />
	Нови маршрути за религиозен и културно-исторически туризъм предлага Църквата. На организирания от &quot;Стандарт&quot; и КРИБ в Перник форум &quot;Да! На българските региони&quot; от името на работната група за подпомагане усвояването на средства по европейските програми на БПЦ, йеромонах Никанор, игумен на Църногорския манастир, представи една стара идея, развита като проект за религиозен туризъм още през 2012 г. Освен многото християнски светини и паметници, област Перник и съседните региони, в това число и през границата, предлагат и много исторически и природни обекти, привлекателни за туристите.</p>
<p>
	<strong>Окрупняване в бизнеса с бързи кредити</strong></p>
<p>
	<em>В-к 24 часа</em></p>
<p>
	Българската &ldquo;Мениджмънт файненшъл груп&rdquo; купува компанията за бързи кредити &ldquo;Вива кредит&rdquo; и &ldquo;Аксес файнанс&rdquo;, която предлага същото чрез продукта &ldquo;Бяла карта&rdquo;. Комисията за защита на конкуренцията, чийто шеф е Юлия Ненкова, е разрешила сделката в края на октомври. МФГ е компания на Станимир Василев и Неделчо Спасов. Те стоят зад пазарния лидер по активи &ldquo;Изи кредит&rdquo;. Според КЗК фирмите предлагат взаимозаменяеми продукти и така конкуренцията няма да бъде възпрепятствана.</p>
<p>
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:oblbcbcbi@tznvy.pbz" id="worker_creator_email">Бойчо Попов</a></i></div>		</div>
	</div>

	<!-- Mobile payment branding -->
	
	
