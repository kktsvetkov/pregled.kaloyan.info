

	<div class="art">
		<div id="article_text" class="s4" itemprop="articleBody">
			
			
			<p>
	<strong>&quot;Бер-Хелла&quot; е най-динамично растящата компания в България</strong></p>
<p>
	В. Капитал Daily</p>
<p>
	Производителят на климатични компоненти за автомобилната индустрия &quot;Бер-Хелла термоконтрол&quot; е най-динамичната компания в България и в района на София. Това показва годишната класация &quot;Гепард&quot; за най-бързо растящите малки и средни предприятия. За миналата година тя е лидер с почти 4700% растеж на приходите си. &quot;Бер-Хелла термоконтрол&quot; е част от едноименната германска компания, която изгради завода си в Индустриална зона Божурище край София. Инвестицията досега в нея е около 60 млн. лв. Наградата получи генералният директор за България Мартин Ниланд на специална церемония в София. На нея бяха отличени и най-динамичните компании в други региони.</p><div id="adoceaninvestorbgtclinofuhd"></div>
<script type="text/javascript">
/* (c)AdOcean 2003-2016, investor_bg.Investor.bg.Investor Bulgaria.InArticle Zone Bulgaria */
ado.slave('adoceaninvestorbgtclinofuhd', {myMaster: 'IP0Ala9cN2SF08czBOi.5I0pUd4GeycwC_B6E3wD_mr.v7' });
</script>
<p>
	<strong>Ненчев се отметна и купи двигатели за МиГ-29 от Русия</strong></p>
<p>
	В. Сега</p>
<p>
	Двегодишната сага с ремонтите на изтребителите МиГ-29 завърши с победа на Русия и безславна загуба на военния министър Николай Ненчев, който се заричаше, че няма да купи нищо руско за армията. В четвъртък Министерството на отбраната се похвали с подписан договор за доставка на 10 двигателя за руските изтребители. Четири от тях са нови, а шест са ремонтирани. Новината беше анонсирана от премиера Бойко Борисов ден по-рано. По Би Ти Ви в сряда той обяви, че договорът е за 42 млн. лв. и е сключен с руска компания.</p>
<p>
	При оповестяването на плановете да се купят нови двигатели Ненчев няколко пъти заяви, че сделка с Русия е изключена. Повече от година той не изостави антируската си реторика. Още тогава &quot;Сега&quot; предупреди, че подобна покупка е невъзможна, тъй като само производителят - Чернишевският завод, може да осигури нови двигатели. Така се и оказа. Ненчев не беше смутен от официалното съобщение на руската компания, че Полша няма необходимия лиценз.</p>
<p>
	Избраната фирма доставчик е българска, съобщи МО. Тя е посочила, че има договорености с &quot;производителя/конструктура на самолети МиГ-29 (ОАО &quot;РСК - МИГ&quot;), който е ангажирал за производство на новите и ремонта на използваните двигатели Чернишевския завод&quot;.</p>
<p>
	<strong>Социолози прогнозират победа за Радев при вот по съвест</strong></p>
<p>
	В. Сега</p>
<p>
	Социолози прогнозират победа за кандидата на БСП ген. Румен Радев на балотажа в неделя, ако партиите на отпадналите на първия тур на президентския вот претенденти оставят избирателите си да решат сами кого да подкрепят. В обратния случай резултатът е непредвидим. Това е изводът, който може да се направи от анкета на &quot;Сега&quot; сред наблюдатели.</p>
<p>
	&quot;Радев може да очаква сериозна подкрепа от гласувалите за Патриотичния фронт (ПФ) и &quot;Атака&quot;, които вече призоваха хората си да решават сами. Част от тях няма да гласуват, но по-голямата ще го направят. Същото бих казала и за избирателите на Веселин Марешки, въпреки че самият той обяви, че ще гласува за Цецка Цачева и Пламен Манушев&quot;, коментира директорът на Института за социални изследвания и маркетинг Мира Радева. Тя допълни, че за националистите гласуват по-скоро леви младежи, които не се припознават с БСП. &quot;Смешно е точно тях да плашат с Путин. Вотът за Марешки бе откровено протестен и не виждам как на втория тур поддръжниците му ще се прехвърлят към Цачева. Въпросът е по-скоро каква част от тях ще излязат&quot;, допълни Радева.</p>
<p>
	<strong>Данък музика за всяка флашка</strong></p>
<p>
	В. Стандарт</p>
<p>
	Въпреки усилията на &bdquo;Музикаутор&quot;, развитието на авторските права в България е въпрос на държавна политика. Факт е, че нивата на събираните авторски възнаграждения в страната остават най-ниски в Европа, като по изчисления на сдружението те се равняват на средните за Африка. Това каза за &quot;Стандарт&quot; Иван Димитров, изпълнителен директор на &quot;Музикаутор&quot; - сдружение, чиято основна дейност е управлението на авторските права на композитори, автори на литературни и музикални произведения. По инициатива на &quot;Музикаутор&quot; и с партньорството на &quot;Филмаутор&quot; на 6 и 7 април тази година в София се проведе Европейският комитет на CISAC.</p>
<p>
	&quot;Той изостри вниманието на българските политици към възнагражденията на авторите. Комитетът прие резолюция за компенсациите от продажбата на празни носители и записващи устройства, върху които се копират авторски произведения. Въпреки че такава норма е възприета в Закона за авторското право и сродните му права (ЗАПСП), България е единствената страна-членка на ЕС, в която тя никога не е работила&quot;, заяви Димитров. Ако нормата в закона се прилага, при продажбата на всяка флашка или DVD трябва да се събират между 1% и 1,5% от цената в полза на носителите на авторски права.</p>
<p>
	<strong>Заплатите на чиновниците растат</strong></p>
<p>
	В. Труд</p>
<p>
	Заплатите на чиновниците се увеличават, а в образованието и здравеопазването намаляват. Това показват данни на Националния статистически институт за третото тримесечие на годината спрямо второто.<br />
	В сектор &ldquo;Държавно управление&rdquo; увеличението е с 25 лв. и средното възнаграждение за периода от юли до септември достигна 1091 лв., докато в &ldquo;Образование&rdquo; се понижават с 23 лв. и падна до 870 лв. В здравеопазването също вземат по-малко пари. Там намалението е с 15 лв. и средната заплата към края на трето тримесечие е 996 лв., отчита националната статистика.</p>
<p>
	<strong>6,3 млрд. лв. в земеделието за 2 години</strong></p>
<p>
	в. 24 часа</p>
<p>
	Близо 6,3 млрд. лв. е усвоило българското земеделие за последните 2 години. Това се казва в отчета на Министерството на земеделието и храните за управлението от ноември 2014- а до ноември 2016 г. Крупната сума се получава от директните плащания, мерките за пазарна подкрепа, за развитие на селските райони, рибарството и аквакултурите и схемите за държавна помощ.</p>
<p>
	<strong>Бърза писта за медицински сестри и брокери за работа в ЕС</strong></p>
<p>
	В. Монитор</p>
<p>
	Българските медицински сестри, физиотерапевти, фармацевти, брокери и планински водачи вече ще могат да си намерят по-лесно работа в ЕС. Това ще бъде възможно чрез чрез автоматичното доказване на квалификацията си с европейска професионална карта, която вече ще се издава и в България. Това става ясно от Проект на Постановление на Министерския съвет за одобряване на Наредба за условията и реда за издаване на Европейска професионална карта в България, който е качен за обществено обсъждане.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
