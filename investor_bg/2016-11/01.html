

	<div class="art">
		<div id="article_text" class="s4" itemprop="articleBody">
			
			
			<p>
	<strong>AIG продава застрахователния си бизнес в България</strong></p>
<p>
	В. Капитал Daily</p>
<p>
	Американският гигант American International Group (AIG) се оттегля изцяло от застрахователния си бизнес в България. Стъпката е част от решението на групата да излезе от неключови пазари. Купувач на пакета е канадският Fairfax Financial Holdings, като в българския случай става въпрос за портфейл от корпоративни застрахователни договори за около 20 млн. лв. Новият собственик вече има непряко участие в местен бизнес - през дела си в гръцката Eurobank Ergasias държи част от Пощенска банка.</p>
<p>
	Така след поредица от сделки през годините AIG продаде почти всички свои дейности. След сделката с Fairfax американската група си запазва две направления тук: презастраховането и създадения преди три години център, в който обслужват свои глобални клиенти, уточняват от групата за &quot;Капитал&quot;. Звеното за финансови услуги вече има 400 служители и план за още ръст.</p><div id="adoceaninvestorbgtclinofuhd"></div>
<script type="text/javascript">
/* (c)AdOcean 2003-2016, investor_bg.Investor.bg.Investor Bulgaria.InArticle Zone Bulgaria */
ado.slave('adoceaninvestorbgtclinofuhd', {myMaster: 'IP0Ala9cN2SF08czBOi.5I0pUd4GeycwC_B6E3wD_mr.v7' });
</script>
<p>
	<br />
	<strong>ЦИД: Обществените поръчки са средно 9% от БВП в България</strong></p>
<p>
	В. Капитал Daily</p>
<p>
	Обществените поръчки са сред сферите на управлението на публичния сектор, отличаващи се с най-висок риск от корупция и злоупотреби. С този всеобщо известен факт започва докладът на Центъра за изследване на демокрацията (ЦИД) по темата за злоупотребите с държавните и общинските търгове.</p>
<p>
	От началото на новия век стойността на сключените договори по обществени поръчки непрекъснато расте. През 2000 година те са били на стойност около 1 млрд. евро, през 2009 г. те вече са били над 5 млрд. евро, а през 2010 г. спадат до 3 млрд. евро заради икономическата криза, показват данните.</p>
<p>
	Сумата, разпределена по договори за обществени поръчки между 2007 г. и 2015 г., отговаря средно на 9% от БВП на страната, макар да варира от 6 до 15% в различните години, става още ясно от доклада. Макар да не е никак малко, а и анализът да показва значителен ръст за периода, по този показател България е под средното ниво в ЕС, където този дял е 16%.</p>
<p>
	<strong>ЦИК разчита задължителният вот да отпадне</strong></p>
<p>
	В. Сега</p>
<p>
	ЦИК силно се надява задължителният вот да отпадне, за да не се налага да мисли правила, по които ще се приемат извиненията за неучастие във вота. Това се разбра от думите на говорителя на комисията Александър Андреев.</p>
<p>
	Шест дни преди първите задължителни избори все още не е ясно с какви документи и по какви критерии гласоподавателите ще могат да извиняват отсъствието си от урните в неделя. &quot;Това е въпрос, който тепърва ще бъде разглеждан&quot;, заяви Андреев пред радио &quot;Фокус&quot;, без да уточни кога ще стане това. Съгласно Изборния кодекс &quot;лицата, които не са упражнили избирателното си право без уважителни причини в два поредни избора от един и същ вид, се заличават от избирателния списък за следващите избори&quot;.</p>
<p>
	<strong>Държавата ще опрощава 80% от санкциите на общините по европроекти</strong></p>
<p>
	В. Сега</p>
<p>
	Държавата планира да опрощава 80% от санкциите на общините по оперативните програми за стария програмен период. Остатъкът от 20% ще им се прихваща от субсидиите в тригодишен период - най-късно до 30 септември на всяка година. Това е записано в проектобюджета за 2017 г., който вчера беше приет на заседание на кабинета. Министрите одобриха и проектите за бюджета на държавното обществено осигуряване и бюджета на Националната здравноосигурителна каса.</p>
<p>
	Засега не е ясно точно какви суми ще бъдат опростени на общините, но към април наложените финансови корекции на общините по европрограми са били над 327 млн. лв. Местната власт е била санкционирана с най-много пари за нарушения по Оперативна програма &quot;Околна среда 2007-2013&quot; - общо 196 млн. лв., а финансови корекции са били наложени по 233 проекта. По оперативна програма &quot;Регионално развитие 2007-2013&quot; общият размер на наложените индивидуални финансови корекции беше над 106 млн. лв. По Програмата за развитие на селските райони замразените пари, част от които кметствата трябва да възстановяват, надхвърлят 25 млн. лв.</p>
<p>
	<strong>Изпращат още полицаи на сръбско-българската граница</strong></p>
<p>
	В. Стандарт</p>
<p>
	На сръбската граница с България ще бъдат изпратени допълнително още 50 полицаи от Фронтекс. Това съобщи сръбският министър на вътрешните работи Небойша Стефанович, цитиран от bTV. По думите му бежанските лагери в Сърбия са пълни на максимум, като в момента има около 7000 мигранти. От януари до октомври тази година в страната са открити почти 108 000 мигранти, като повечето от тях искат убежище, но не желаят да останат в Сърбия.</p>
<p>
	<strong>Теменужка Петкова: Има възможност реакторите от АЕЦ &bdquo;Белене&ldquo; да бъдат монтирани на АЕЦ &bdquo;Козлодуй&ldquo;</strong></p>
<p>
	В. Труд</p>
<p>
	&bdquo;Трябва да се опитаме от дефекта да постигнем ефект&rdquo;, каза министърът на енергетиката Теменужка Петкова пред БТВ по повод бъдещите планове за реакторите на АЕЦ &bdquo;Белене&rdquo;. По думите й държавата трябва да мисли как да бъдат реализирани тези реактори, тъй като и без това ще ги купим. &bdquo;Ние обсъждахме всички варианти във връзка с реакторите и може да се монтират на АЕЦ &bdquo;Козлодуй&rdquo;, каза Петкова. По думите й технологично те отговарят напълно на действащата атомна, както и на изградената инфраструктура.</p>
<p>
	&bdquo;Позицията на правителството е, че всеки един подобен проект трябва да бъде икономически обоснован&rdquo;, допълни Петкова. Министърът каза, че е трудно да се каже кой е най-евтиният вариант &ndash; да се търси външен инвеститор, който да довърши проекта &bdquo;Белене&rdquo; или тези реактори да се инсталират на вече действащата атомна. &bdquo;До този момент на площадката на &bdquo;Белене&rdquo; са извършени разходи на 1,4 млрд., но тази площадка притежава всички лицензи, за да може да действа&rdquo;, допълни Петкова.</p>
<p>
	<strong>Полските яйца са заразени със салмонела</strong></p>
<p>
	В. Монитор</p>
<p>
	Полските кокошки, от които бяха доставени яйца и в България, са били заразени със салмонела ентеритидис. Това потвърди полският компетентен орган по безопасност на храните чрез Системата за бързо предупреждение за опасни храни и фуражи (RASFF). Полските власти информират, че са изследвали 12 проби, от които 9 са доказали наличие на опасната бактерия. Българската агенция по храните (БАБХ) изтегли и последните налични количества от доставените в страната ни яйца от двете засегнати ферми.</p>
<p>
	<strong>Над 400 искат да са ръководител-полети</strong></p>
<p>
	в. 24 часа</p>
<p>
	Над 400 кандидати подадоха документи за участие в подбора за ръководители на полети в &ldquo;Ръководство въздушно движение&rdquo; (РВД), съобщиха от държавното предприятие. Есенната кампания за набиране на кадри приключи на 30 октомври, но желаещите да станат ръководители на полети могат да кандидатстват целогодишно. Подборът по документи е постоянен, а следващата изпитна сесия ще бъде обявена в началото на 2017 г. Все повече се увеличава интересът към тази професия, а българските ръководители на полети и тази година са с безупречни показатели по безопасност и без допуснати закъснения на полетите, съобщават от предприятието.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
