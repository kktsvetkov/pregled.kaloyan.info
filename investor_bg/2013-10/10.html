

	<div class="art">
		<div id="article_text" class="s4">
			
			
			<p>
	<strong>Избраният за ДАНС Пеевски не е бил депутат преди да подаде оставка</strong></p>
<p>
	<em>в. Капитал Daily</em></p>
<p>
	Решението на Конституционния съд (КС) във вторник, с което беше отхвърлено искането на депутатите от ГЕРБ за прекратяване мандата на Делян Пеевски като народен представител заради несъвместимост, раздели членовете му на три: шестима съдии изложиха мотиви, че несъвместимост не е налице, петима приеха обратното, а един - проф. Цанка Цанкова, написа, че делото е недопустимо поради простата причина, че не може да се иска прекратяване на депутатски мандат на някого, който не е депутат.</p>
<p>
	По думите й &quot;С избора за председател на ДАНС Пеевски престава да е народен представител. А щом не е народен представител още с избора, не може да има несъвместимост.&quot; Тя посочва също, че в искането на ГЕРБ не се оспорва този избор, както и че избраният придобива ново качество - орган на изпълнителната власт, който може да осъществява присъщите й правомощия.</p>
<p>
	<strong>Забраняват соята в каймата</strong></p>
<p>
	<em>в. Стандарт</em></p>
<p>
	Забраняват слагането на соя в каймата. Храните с етикет &quot;мляно месо&quot; или &quot;кайма&quot; ще съдържат само чист продукт, без соя, консерванти и други добавки. Те ще съдържат само обезкостени мръвки с до 1% сол.&nbsp;</p>
<p>
	Върху етикетите им ще трябва да бъде упоменато, че съдържанието не е готово за консумация, а трябва предварително да се сготви. Това предвижда еврорегламент за мляното месо, който влиза в сила от 1 януари 2014 г., съобщиха от Асоциацията на месопреработвателите в България. Според земеделското министерство &quot;мляно месо&quot; и &quot;кайма&quot; са наименование на един и същ продукт, затова всички правила от регламента важат и за опаковките с кайма. Върху етикетите им трябва да има информация и за съдържанието на мазнини и съотношението между тях и протеините.</p>
<p>
	<strong>Война на тирове затвори границата</strong></p>
<p>
	<em>в. Стандарт</em></p>
<p>
	Война на тирове затвори границата с Турция. Вече трети ден бунтуващи се турски превозвачи са блокирали подстъпите към ГКПП Капъкуле и не дават и пиле да прехвръкне. Вратата към Европа по суша буквално е затворена, след като чуждите превозвачи се надигнаха срещу проверките на ДАИ. Според турците нашите контролни органи тенденциозно се отнасят към тях и непрекъснато им създават всевъзможни пречки. &quot;Инспекциите, които вървят от понеделник, са планирани и не са насочени специално към турските камиони, проверяват се всички&quot;, коментираха от транспортното министерство.</p>
<p>
	<strong>Строителите на АМ &bdquo;Марица&quot; затварят пътя Хасково-Димитровград</strong></p>
<p>
	<em>в. Стандарт</em></p>
<p>
	Областният център Хасково и най-големият общински град Димитровград могат да останат без пряка връзка по между си заради искане от строителя на АМ &bdquo;Марица&quot; сдружението &quot;Марица Хайуей&quot; за затваря не 15-километровото трасе по между им за половин година.<br />
	Искането е заради строежа на виадукт в близост до разклона за село Крепост. Като алтернатива за движението ще действа маршрут през поне три димитровградски села, което ще удължи пътуването с 25 км.</p>
<p>
	<strong>Никой не знае как да използваме 50 милиона долара от Катар</strong></p>
<p>
	<em>в. Сега</em></p>
<p>
	Страната ни все още няма представа как трябва да изглежда сътрудничеството ни с Катар в областта на животновъдството. Това стана ясно на заседание на парламентарната комисия по земеделието и храните. Меморандум за сътрудничеството между двете страни бе подписан още преди година и половина. Представената вчера програма за това сътрудничество, изготвена от външни експерти, назначени от служебния министър на земеделието Иван Станков, обаче не бе одобрена от комисията.</p>
<p>
	Според хора от животновъдния бранш в нея не са отразени нито реалното състояние на сектора, нито желанията на арабската страна. &quot;Катар чака от нас вариант на проект, а този вариант се обсъжда вече 1-2 години. С този темп ще се обсъжда още 2 години и доникъде няма да стигнем, а инвеститорът ще си изтегли парите и ще отиде в Нова Зеландия&quot;, обясни положението зам.-министърът на земеделието и храните Бюрхан Абазов.</p>
<p>
	<strong>Германци ще правят биомаса у нас</strong></p>
<p>
	<em>в. Новинар</em></p>
<p>
	Германски инвеститори искат да изградят инсталации за преработка на биомаса и производството на топло- и електроенергия у нас. Това стана ясно на съвместна конференция, организирана от Германско-българската индустриално-търговска камара, информира БНР.</p>
<p>
	Според експертите в партньорство с българския бизнес германските практики могат да зададат модели за страната ни в развитието на енергията от възобновяеми източници. &bdquo;Потенциалът на България в биомасата е от животновъдни ферми, от ресторантьорския бизнес, от домакинствата и др.&rdquo;, обясни Елена Ангелова от Германския център за изследване на биомасата.</p>
<p>
	<strong>Сайтовете за колективно пазаруване банкрутират</strong></p>
<p>
	<em>в. Новинар</em></p>
<p>
	Сайтовете за колективно пазаруване у нас масово банкрутираха през последните две години. Въпреки че все още са популярни сред потребителите и предлагат изгодни оферти, броят им от 2011 г. досега е намалял тройно.<br />
	&bdquo;Балонът на сайтовете за групово пазаруване се спука. Бройката им със сигурност е много по-малка спрямо преди две години. Сега те са най-много колкото пръстите на ръцете&rdquo;, коментира пред &bdquo;Новинар&rdquo; стратегът и анализатор от специализирана компания Димитър Цонев</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
