

	<div class="art">
		<div id="article_text" class="s4">
			
			
			<p>
	<strong>Внезапната любов към овърдрафта</strong></p>
<p>
	В. Капитал Daily</p>
<p>
	До 4 декември държавните дружества трябва да приведат дейността си в съответствие с приетите от служебния кабинет правила за избор на обслужващи банки, които предвиждат нетната експозиция на всяко от тях към отделна финансова институция да се ограничи до 25% от паричните му средства. Засега няма индикации, че ключовите енергийни дружества (трайно концентрирали свободния си ресурс в Корпоративна търговска банка) са предприели някакви стъпки в тази насока. За сметка на това обаче се наблюдава внезапен интерес от тяхна страна към сключване на договори за овърдрафт. Често предпочетената банка отново е същата, като при някои от компаниите изборът предстои.</p>
<p>
	Тъй като ограничението за концентрация е на база нетна експозиция (депозити минус кредити и гаранции), лесно може овърдрафтът да се ползва, за да се намалява нивото на показателя и да не се преминава лимитът. Традиционно по този начин оборотни средства си набавят &quot;Мини Марица-изток&quot;, но процедурата е позната още в &quot;ТЕЦ Марица-изток 2&quot; и &quot;Булгаргаз&quot;, а интерес към нея отскоро проявява и &quot;АЕЦ Козлодуй&quot;.</p>
<p>
	<strong>Компаниите режат разходи, за да компенсират спадащите приходи</strong></p>
<p>
	В. Капитал Daily</p>
<p>
	В опит да неутрализират ефекта на спадащите приходи компаниите са се фокусирали върху допълнително орязване на разходите. Това се вижда от отчетите на публичните дружества за третото тримесечие, които продължават да излизат през тази седмица. Постигнатите резултати са впечатляващи на фона на предишните оптимизации, извършени в разгара на кризата, което показва, че компаниите разполагат с резерви и ходове за маневриране. Благодарение на това някои от тях успяват да реализират по-добри резултати от дейността си спрямо миналата година въпреки пресъхналите приходи.</p>
<p>
	Пример за това е пътностроителната &quot;Трейс груп холд&quot;, която е потърпевша от свиването на поръчките в страната. За да компенсира по-малкото проекти за строителство на публична инфраструктура, които се обявяват, компанията се насочи към дейности в областта на ВиК реконструкциите, ремонтите и поддръжката на пътища, жп отсечки, проектиране на метростанции и обекти извън страната.</p>
<p>
	<strong>Вотът за български парламент в Турция счупил всички рекорди по скорост</strong></p>
<p>
	В. Сега</p>
<p>
	Българските избиратели в Турция са счупили всички рекорди по пъргавина на предсрочните парламентарни избори през май. На всеки 25 секунди в секция № 155 в Измир е гласувал по един човек. Това излиза от експертиза, приета от Конституционния съд (КС) по делото за касирането на вота в южната ни съседка, заведено от ГЕРБ. Делото бе присъединено към цялостното оспорване на изборите за Народно събрание.</p>
<p>
	КС вече е изчислил, че не е възможно в една секция да гласуват повече от 935 души в рамките на един изборен ден. В секция № 155 обаче бюлетините за значително повече - 1629.</p>
<p>
	<strong>Правителството &quot;бори&quot; неясните сметки за парно с още по-сложни формули</strong></p>
<p>
	В. Сега</p>
<p>
	На прага на новия отоплителен сезон правителството измени формулата, по която да се изчисляват сметките за парно, но без това да дава гаранция, че те ще са по-справедливи. В &quot;Държавен вестник&quot; вчера излезе новата наредба за топлоснабдяването, но се оказа, че промените са минали почти тихомълком. Досега за всяко жилище се изчисляваше дял от общото разпределение в сградата през миналата зима и този процент се използваше за прогнозните сметки през следващия отоплителен сезон по показанията на общия електромер. Сега ще се пресмята средната консумация на ден на жилище за всеки месец от предния сезон, която ще се умножава по броя на дните с парно през новия месец.</p>
<p>
	<strong>Софиянец живее в 16 апартамента</strong></p>
<p>
	В. Стандарт</p>
<p>
	Софиянец живее в 16 апартамента. Негов градски пък се шири в 15, научи &quot;Стандарт&quot;. На шокиращата статистика попаднали данъчните в столицата, след като свързали базата данни на различните кметства. Целта на заможните нашенци била да спестят от данък &quot;сгради&quot;. Затова посочили всичките си жилища за основни. Така ползвали години наред 50% отстъпка от налозите.</p>
<p>
	Общо 15 781 столичани са обявили пред данъчните повече от 1 основно жилище. 34-ма пък по документи живеят в повече от 6 апартамента едновременно. В момента данъчните привикват нарушителите, за да си кажат кой от имотите наистина им е основно жилище.</p>
<p>
	<strong>Асфалтират улици с такса смет</strong></p>
<p>
	В. Стандарт</p>
<p>
	Кметовете да могат да асфалтират улици или да правят детски площадки с парите от такса смет. Става дума за средствата, събрани извън план-сметката на съответната община. За това настояват депутати от БСП, които са провели разговори с градоначалници по места. Въпросните суми се дължат за минали години, поясни зам.-председателят на соцдепутатите Дора Янкова.&nbsp;В момента администрациите на кметствата нямат право да харчат парите от издължили се лица за друго, освен за почистване.</p>
<p>
	<strong>Икономисти: Работете по-малко</strong></p>
<p>
	В. Стандарт</p>
<p>
	По-кратката работна седмица ще ни направи по-здрави и ще ни даде по-пълноценен и устойчив начин на живот, освен това ще бъде по-добра за околната среда, считат икономисти. Намаляването на работната седмица до 30 вместо 40 часа ще подобри жизнения ни стандарт, семейния ни живот и ще заздрави общностите ни. Предложението е направено в новата книга на New Economics Foundation, в която експерти посочват, че установяването на 30 часова работна седмица е възможно чрез постепенни промени в пазара на труда.</p>
<p>
	<strong>Животновъдите с помощи до 2015 г.</strong></p>
<p>
	В. Новинар</p>
<p>
	Националните доплащания за животновъдите в България и Румъния се очаква да се запазят поне през първите две години &ndash; 2014 и 2015 г. в реформираната Обща селскостопанска политика 2014-2020. Това съобщи Деян Дончев от Областната служба за съвети в земеделието от Велико Търново. Той обясни, че се предвижда част от тези плащания да бъдат обвързани с производството.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
