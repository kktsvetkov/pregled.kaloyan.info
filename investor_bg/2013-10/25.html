

	<div class="art">
		<div id="article_text" class="s4">
			
			
			<p>
	<strong>Здравната каса поиска опрощаване на пари от болниците</strong><br />
	В. Капитал Daily</p>
<p>
	Парадоксите в българското здравеопазване може и да са безкрайни, но пък за сметка на това са разнообразни. Поредният такъв е факт от няколко дни: Националната здравноосигурителна каса (НЗОК) е започнала масово да изпраща на клиниките анекси към вече сключените си договори с тях. В допълнителните споразумения се предвижда болниците да дадат съгласието си да не получат пълната сума за извършените медицински услуги през изминалия месец. Анексите ще важат до края на годината и са със стъпаловидно намаляване на сумите, обявиха на нарочна пресконференция от Българския лекарски съюз (БЛС). Председателят на съюза д-р Цветан Райчинов призова директорите да не подписват споразуменията, за да могат да потърсят в съда полагащите им се суми, ако те не бъдат предведени.</p>
<p>
	<strong>БЕХ пое още дългове на &quot;Топлофикация - София&quot;</strong><br />
	В. Капитал Daily</p>
<p>
	Българският енергиен холдинг (БЕХ) е поел нова порция от задълженията на &quot;Топлофикация - София&quot; към газовия доставчик &quot;Булгаргаз&quot;, който е собственост на холдинга. През септември към БЕХ са прехвърлени 129 млн. лв. задължения на общинската отоплителна компания. Това е поредният случай, при който държавният холдинг е призван да облекчава финансовите проблеми на закъсалите дружества в структурата си, превръщайки се в кредитор от последна инстанция. Така БЕХ вече е натрупала над 1 млрд. лв. вземания от дъщерните си дружества и &quot;Топлофикация - София&quot;.</p>
<p>
	<strong>КС пусна данъка върху авансово платените лихви</strong><br />
	В. Сега</p>
<p>
	Данъкът върху авансово платените лихви не противоречи на конституцията и остава. Това излиза от единодушното решение на Конституционния съд да не се отменя текст от Закона за данъците на физическите лица. Разпоредбата бе атакувана от омбудсмана Константин Пенчев. Националният защитник сезира КС в началото на годината с аргумента, че е противоконституционно да се облагат доходи, изплатени през 2012 г., преди влизането в сила на данък лихва от 1 януари 2013 г.</p>
<p>
	<strong>Нотариусите предупредиха за пълен хаос със скиците на имотите</strong><br />
	В. Сега</p>
<p>
	Между 50 и 90% от скиците на имотите в кадастралните карти и регистри на различните градове са с грешки или непълноти, което на практика ги прави негодни. За това предупредиха вчера нотариусите по време на международна кръгла маса, организирана по случай 15 години частен нотариат в България. Скиците са задължителни при изповядването на сделки с имоти. Те се издават от Агенцията по геодезия, картография и кадастър, която пък ползва данните от кадастралната карта и кадастралните регистри.</p>
<p>
	<strong>Ремонти на пътища с пари от акцизи</strong><br />
	В. Стандарт</p>
<p>
	Пътищари, проектанти и инженери настояват да се въведе практика за финансиране на обновяване на шосетата чрез целеви отчисления от събирания акциз от горивата. За да се поддържа в добро състояние огромната пътна мрежа от близо 20 000 км републикански шосета, още толкова общински и близо 50 000 км улици, всяка година трябва да се ремонтират поне 2000 км. Отделяните средства за тази цел са крайно недостатъчни - около 200 млн. годишно за основен ремонт и рехабилитация и още около 50 млн. лв. за текущо обновяване, обясни Иванов.</p>
<p>
	<strong>Банско става целогодишен курорт</strong><br />
	В. Стандарт</p>
<p>
	Общините Банско, Разлог и Кресна да се превърнат в целогодишна туристическа дестинация е целта на проекта &quot;В прегръдката на Пирин&quot;. Той се реализира по ОП &quot;Регионално развитие&quot; и е на стойност 477 096 лева. Районът е с висока посещаемост заради позициите на Банско като ски курорт. Популярен е и благодарение на общините Разлог, която дава възможности за развитие на алтернативен туризъм - еко, спа и голф, и на Кресна, която привлича гости предимно през лятото с пешеходни маршрути, минерални извори и възможности за екстремни спортове - рафтинг, каяк, високопланинско катерене.</p>

			<div style="display: block; clear: both; padding-top: 10px;"><i>По статията работи: <a href="znvygb:xebxbqryvn@tznvy.pbz" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	
