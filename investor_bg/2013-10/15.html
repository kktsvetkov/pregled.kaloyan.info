

	<div class="art">
		<div id="article_text" class="s4">
			
			
			<p>
	<strong>Колко да е дефицитът</strong><br />
	В. Капитал Daily</p>
<p>
	И през следващата година държавният бюджет може да бъде обтегнат докрай. Това означава дефицитът отново да е на тавана от 2% от БВП, подобно на тази година след актуализацията. Макрорамката на бюджет 2014 все още се уточнява. Ако се изготви при дефицит от 2%, ще може да бъде удовлетворено искането на БСП за повече социални разходи. Така обаче България рискува да получи мъмрене от Брюксел, защото страната ни е обещала постепенно да започне да свива дупката в държавните финанси и тя да е 1.8% от БВП догодина. Това беше и огласеното пред седмици число от финансовия министър Петър Чобанов. Според източници на &quot;Капитал Daily&quot; в макрорамката ще е записан дефицт за 2015 г. от 1.5%, а през 2016 - 1.1% от БВП.</p>
<p>
	<strong>Пакет от &quot;Агро финанс&quot; - от Вирджинските острови към Дубай</strong><br />
	В. Капитал Daily</p>
<p>
	Новоучредената компания &quot;Табако инвестмънт&quot; е купувачът на 20% от акциите на четвъртия по големина фонд за земеделска земя в страната &quot;Агро финанс&quot;. Сделката бе сключена на Българската фондова борса на 3 октомври на цена 15.1 млн. лв. за целия пакет. Сега обаче от справка на Централния депозитар се вижда, че продавач е регистрираната на Британските Вирджински острови компания Radiant Technology, която е влязла като акционер в &quot;Агро финанс&quot; през миналата година. Според Търговския регистър купувачът е регистриран три седмици преди сделката. Любопитен детайл e , че и продавачът, и купувачът се представляват от Петър Манджуков. Той не даде подробности по сделката.</p>
<p>
	<strong>Мизерните центрове за бежанци в София се оказаха прясно ремонтирани</strong><br />
	В. Сега<br />
	Центровете за настаняване на бежанци в софийските квартали &quot;Военна рампа&quot; и &quot;Враждебна&quot;, в които над 1000 души живеят в изключителна мизерия, се оказаха прясно ремонтирани. Това показа проверка на &quot;Сега&quot;. Изпълнителят &quot;Гея - Дек&quot; ЕООД е избран без търг заради спешността на случая. За целта Министерският съвет отпуска 565 хил. лв., с които да се закърпят сградите и да се доставя храна. Резултатът е - натъпкани като животни хора, спящи на земята или на походни легла, разбити и наводнени тоалетни, падаща мазилка, счупени стъкла, неизмазани тухли около дограмата, липса на кухни и купища отпадъци.</p>
<p>
	<strong>Пътната агенция дава още 6.6 милиона лева за магистрала &quot;Струма &quot;</strong><br />
	В. Сега</p>
<p>
	С 6.6 милиона лева ще се оскъпи изграждането на магистрала &quot;Струма&quot; в последния участък между Сандански и Кулата. Стойността е индикативна. Причината за поредното поскъпване на аутобана е калпавият проект, по който се строят последните километри - в него не са били отразени съществуващи инженерни мрежи.</p>
<p>
	<strong>Данъчни искат данни за банковите сметки</strong><br />
	В. Стандарт</p>
<p>
	Данъчните да имат данни за откриване и закриване на банкови сметки от гражданите, както и достъп до информацията от Централния кредитен регистър към БНБ, обсъждат управляващите.&nbsp; В момента в Националната агенция за приходите имат данни за откритите сметки от фирмите. Ако имат същата информация за гражданите и достъп но данните от кредитния регистър, данъчните ще могат да хващат хората, които не плащат здравни осигуровки или не декларират доходите си в пълен размер, но същевременно разполагат с банкови сметки и изплащат големи кредити. Има случаи на хора, които се водят социално слаби, получават помощи, не декларират никакви доходи и данъци, а в същото време изплащат сериозни заеми.</p>
<p>
	<strong>Бареков: Плевнелиев взел 70 бона рушвет</strong><br />
	В. Стандарт</p>
<p>
	Сигнал срещу президента Росен Плевнелиев подаде Николай Бареков до главния прокурор. &quot;Държавният глава е забъркан в престъпления, изискващи наказателна отговорност&quot;, обяви идеологът на &quot;България без цензура&quot; във Варна.&quot;През 2000 г. фирмата, която Плевнелиев представлява - &quot;Линднер Ирис&quot; АД, е подписала договор със &quot;Симекс&quot; ООД, представлявана от Павлин Койнов и Милко Талев&quot;, съобщи Бареков. По думите му споразумението е на стойност близо 600 000 лева и в него има клауза за 9% норма на печалба. Изпълнител на строително-монтажните работи е &quot;Линднер&quot;. Срокът за изпълнение е от 300 дни, а всички плащания е предвидено да стават по банков път</p>
<p>
	<strong>Ще изнасяме месо и мляко за Израел</strong><br />
	В. Новинар</p>
<p>
	Страната ни има потенциал да изнася птиче, овче месо, живи животни, охладени и замразени меса, както и млечни продукти за Израел. Това съобщи министърът на земеделието и храните проф. Димитър Греков, който се срещна в понеделник с посланика на Израел у нас Н. Пр. Шаул Камиса Раз. Двамата обсъдиха възможността за създаване на смесена българо-израелска аграрна комисия. Сферите й на дейност ще бъдат в икономическо, научно и техническо направление.</p>

			<div style="display: block; clear: both; padding-top: 10px;"><i>По статията работи: <a href="znvygb:xebxbqryvn@tznvy.pbz" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	
