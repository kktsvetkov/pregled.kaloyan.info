

	<div class="art">
		<div id="article_text" class="s4">
			
			
			<p>
	<strong>Най-големият производител на водка в Полша планира придобивания в България</strong></p>
<p>
	<em>в. Капитал Daily</em></p>
<p>
	Базираният в Люксембург производител на водка Stock Spirits Group планира да навлезе в България, Украйна и Сърбия чрез придобиване на местни компании. Това съобщи главният изпълнителен директор на групата Кристъфър Хийт пред Reuters, след като групата обяви, че планира да набере около 50 млн. паунда капитал, като предложи акции на Лондонската фондова борса. По думите му пазарът в Източна Европа е &quot;огромен&quot; и затова компанията ще заложи на експанзия в тази посока. В момента Stock Spirits е най-големият производител на водка в Полша и Чехия.</p>
<p>
	В България има общо 85 регистрирани производителя на алкохол, а 49 от фирмите имат право да произвеждат водка, показват доклад на Министерството на икономиката и енергетиката, публикуван по-рано тази година. Според анализа водката е най-продаваната напитка в страната, като през 2012 г. са произведени общо 9.6 млн. литра.</p>
<p>
	<strong>БАН още бави парите на най-добрите си млади учени</strong></p>
<p>
	<em>в. Сега</em></p>
<p>
	Сагата с невръчените награди на най-изявените млади учени на БАН продължава почти половин година. Проблемът беше обсъждан пак на вчерашното заседание на Общото събрание на академията. Ръководството се опита да си даде нова отсрочка до Коледа, но академиците настояха младите да получат грамотите и паричните награди в началото на декември.</p>
<p>
	<strong>Кола харчи ток като ютия</strong></p>
<p>
	<em>в. Стандарт</em></p>
<p>
	Електромобил, който се зарежда в контакт и харчи ток колкото ютия, е хит на Международния технически панаир в Пловдив. Още първия ден на изложението интересът към коли, скутери и велосипеди на ток е огромен, похвалиха се организаторите. Те вече имат капарирани автомобили и до края на годината очакват десетки продажби.</p>
<p>
	Двуместната миникола, която стана хит вчера, е разположена на щанда на &quot;Рено&quot; и е от серията &quot;Twizy&quot;. &quot;Тежи 450 кг, 17 конски сили и се ползва само в градски условия. А батерията й се зарежда за 3 часа&quot;, обясни Данаил Славов от представителството на компанията. До края на годината колата започва да се внася в България. Цената е 19 000 лв.</p>
<p>
	<strong>Предоговаряме лихвата по кредита за &ldquo;Южен поток&rdquo;</strong></p>
<p>
	<em>в. Стандарт</em></p>
<p>
	Българското правителство води преговори с &quot;Газпром&quot; за предоговаряне на лихвата по кредита, който проектната компания &quot;Южен поток - България&quot; ще получи от руската страна за изграждането на едноименния газопровод. Това стана ясно от думите на министъра на икономиката и енергетиката Драгомир Стойнев. Той обясни, че за сегашното правителство част от меморандума, подписан по времето на кабинета &quot;Борисов&quot;, не отговаря на националните ни интереси. По тези въпроси в момента се преговаря с &quot;Газпром&quot;.</p>
<p>
	Едно от най-важните неща е финансиране на строителството, с което пряко е свързана и лихвата по кредита, която ще се изплаща от &quot;Южен поток - България&quot;, където БЕХ има дял от 50%. Според Стойнев заложената лихва от 8% не е в интерес на страната ни. Министърът допълни, че правителството няма да прави прибързани стъпки по проекта, преди да бъдат изяснени всички въпроси и те да бъдат съгласувани с ЕК.</p>
<p>
	<strong>МОН с почти готова стратегия за висшето образование</strong></p>
<p>
	<em>в. Новинар</em></p>
<p>
	Проектът на стратегия за висшето образование е почти готов. Това обяви в Бургас министърът на образованието и науката проф. д-р Анелия Клисарова. При изготвянето на стратегията образователното министерство се е ръководило от мненията на учени, ректори и студенти. В нея ще се заложи на практическата подготовка, на стажуването и на засилването на студентската мобилност в Европейския съюз.</p>
<p>
	&quot;Учебният процес трябва да е такъв, че да може младите да намират бързо работа, след завършване на своето образование&quot;, коментира Клисарова. &quot;Няма смисъл да се произвеждат &quot;интелигентни безработни&quot;, категорична е тя. За промените в делегираните бюджети на училищата, Клисарова коментира, че финансирането няма да се определя само от броя на ученици.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
