

	<div class="art">
		<div id="article_text" class="s4">
			
			
			<p>
	<strong>Румъния уверява в Париж, че е готова от техническа гледна точка за Шенген</strong></p>
<p>
	<em>в. Капитал Daily</em></p>
<p>
	Ромският въпрос и присъединяването на Румъния към Шенген са били две от темите, обсъдени в четвъртък в Париж от председателя на долната камара на румънския парламент Валериу Згоня на срещи с лидера на групата на социалистите в Националното събрание на Франция Бруно льо Ру и с първия секретар на Френската социалистическа партия Арлем Дезир, предаде агенция Аджерпрес, цитирана от БТА.</p>
<p>
	&quot;Без съмнение, Румъния е подготвена от техническа гледна точка да влезе в Шенген. Мнозинството европейски страни се произнесоха в подкрепа на присъединяването на нашата страна. Нашата цел е да успеем да убедим и останалите държави, които имат някои резерви, че Румъния е сериозен партньор, който е изпълнил ангажиментите си в европейски план и който е в състояние да се грижи за източната граница на ЕС&quot;, каза председателят на Камарата на депутатите Валериу Згоня, който е на официално посещение в Париж.</p>
<p>
	Франция е сред страните, които изказват резерви към присъединяването на Румъния към шенгенското пространство, заедно с Холандия и Германия.</p>
<p>
	Представителите на френските социалисти са посочили, че процесът по присъединяване на Румъния към пространството без граничен контрол трябва да бъде осъществен в два етапа, като Румъния е подготвена да се присъедини с въздушните и морските граници, съобщава агенцията, като цитира прессъобщение на Камарата на депутатите на румънския парламент.</p>
<p>
	<strong>Бокова е преизбрана за генерален директор на ЮНЕСКО</strong></p>
<p>
	<em>в. Новинар</em></p>
<p>
	Ирина Бокова бе преизбрана за генерален директор на Организацията на ООН за образование, наука и култура - ЮНЕСКО, предаде AFP, като се позова на говорителка на ЮНЕСКО.</p>
<p>
	Бокова спечели още на първия тур с 39 гласа &quot;за&quot;. Нейните съперници, посланикът на Джибути във Франция Рашад Фарах и френско-ливанският университетски преподавател Жозеф Майла, получиха съответно 13 и 6 гласа. За победа на първия тур бяха необходими 30 от общо 58 гласа при вота в Изпълнителния съвет на ЮНЕСКО.</p>
<p>
	Организацията от системата на ООН стана в последно време арена на оспорвана борба за подновяване на своето ръководство на фона на финансовите ограничения, при които функционира, откакто Съединените щати замразиха своята вноска преди три години, отбелязва АФП. САЩ предприеха тази мярка в отговор на приемането на държавата Палестина за 195-и член на ЮНЕСКО на 31 октомври 2011 г.</p>
<p>
	Бокова бе избрана за генерален директор на ЮНЕСКО през 2009 г. Нейният първи мандат на поста бе белязан от финансова криза в организацията, причинена от замразяването на американската вноска. В резултат бюджетът на ЮНЕСКО бе намален с 22% от 653 милиона долара на 507 милиона.</p>
<p>
	&quot;Финансовата криза е зад гърба ни&quot;, увери Бокова пред Изпълнителния съвет на организацията по-рано тази седмица. За целта тя създаде спешен фонд, в който бяха събрани 75 милиона долара, припомня АФП. В същото време Бокова подчерта, че бюджетът от 507 милиона долара &quot;е смешна сума предвид нашия мандат&quot;.</p>
<p>
	Около 300 служители на ЮНЕСКО рискуват да загубят своята работа. Организацията има 1200 служители в централата си в Париж и още 900 по света. Притеснена от кандидатурата на Жозеф Маила, бивш директор на Центъра за анализи и прогнози към френското министерство на външните работи, Франция потвърди в сряда подкрепата си за Ирина Бокова.</p>
<p>
	<strong>Започва раздаването на 16 хиляди тона храни за бедни</strong></p>
<p>
	<em>в. Сега</em></p>
<p>
	От понеделник започва раздаването на 16 хиляди тона безплатни храни за бедните по програма &quot;Благотворителност&quot; на ЕК. Общата стойност на продуктите е 34,4 млн. лв. Те са предназначени за 331 000 нуждаещи се у нас.</p>
<p>
	Право да получат пакети с храна имат хората, които са получавали помощи за отопление през последния сезон. Включени са и тези, чийто доход не надвишава официално определената линия на бедност, но им е отказана помощ за отопление. В списъците са и майките осиновителки, получавали през 2012 г. месечни помощи за дете до една година, ветерани от войните и др.</p>
<p>
	След скандалите през миналата година с доставка на продукти на високи цени и със съмнително качество през тази година конкурсът премина сравнително спокойно. Раздаването беше планирано за лятото, но се забави заради обжалвания на загубили фирми пред КЗК и ВАС.</p>
<p>
	<strong>Роми искат яхти с пари от Европа</strong></p>
<p>
	<em>в. Стандарт</em></p>
<p>
	Роми, регистрирани като еднолични търговци, кандидатствали за пари от ЕС за покупка на яхти и хеликоптери. Те искали субсидии по Програмата за развитие на селските райони, за да купят яхти и хеликоптери и да развиват с тях селски туризъм.</p>
<p>
	Не се знае кой стои зад тези хора, но има много случаи на еднолични търговци, регистрирани специално, за да кандидатстват за скъпи коли, яхти и хеликоптери, разказа шефът на Българската асоциация на бенефициентите по европейски програми Ивайло Здравков.</p>
<p>
	Заради проекти за покупка на скъпи лимузини, джипове и хеликоптери други фирми, които наистина искат да развиват бизнес на село, биват измествани и не получават пари, коментират от асоциацията. След техен сигнал вицепремиерът Даниела Бобева спира проектите, които кандидатстват единствено за покупка на скъпи возила. Бобева е изпратила писмо до асоциацията, в което се казва, че &quot;проект, включващ единствено инвестиция, свързана със закупуване на транспортно превозно средство, не попада в обхвата на приоритетното подпомагане за развитие на селски туризъм&quot;.</p>
<p>
	Всички кандидати, поискали да купуват лъскави возила с парите от Европа, ще бъдат оценявани наново. Проектите, които предвиждат единствено покупка на коли, няма да бъдат финансирани. В бизнес плановете, в които покупката на лъскави возила е само част от идеята за развитие на туризъм на село, ще се признават само част от разходите. Таванът за подпомагане с пари от ЕС при покупка на автомобил, независимо от цената му, ще бъде субсидията, която се полага за кола с цена 40 000 лева, обясни Здравков.</p>

			<div style="display: block; clear: both; padding-top: 10px;"><i>По статията работи: <a href="znvygb:iqlnpxbi@znvy.ot" id="worker_creator_email">Венцислав Дяков</a></i></div>		</div>
	</div>

	<!-- Mobile payment branding -->
	
	
