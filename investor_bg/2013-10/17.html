

	<div class="art">
		<div id="article_text" class="s4">
			
			
			<p>
	<strong>Поправките в защита на енергийните потребители минаха на първо четене въпреки критиките</strong></p>
<p>
	В. Капигал Daily</p>
<p>
	Поправките в закона за енергетиката, с които БСП заяви, че ще защити битовите потребители на ток и природен газ, бяха приети на първо четене от ресорната комисия в парламента сред критики от сектора. Според депутати, представители на министерството на икономиката и на електроразпределителните дружества текстовете няма да помогнат на уязвимите клиенти, но може да облагодетелстват недобросъвестните и ще доведат до поскъпване на тока. Предложенията целят равнопоставеност на домакинствата и енергийните доставчици, аргументира се зам.-председателят на комисията по енергетика Явор Куюмджиев (БСП), основен вносител на поправките.</p>
<p>
	<strong>Туристическият бранш и общините опитват да удължат летния сезон</strong></p>
<p>
	В. Стандарт</p>
<p>
	Туристическият бранш по Черноморието е започнал работа по програми за удължаване на летния сезон, като вече има подадени проекти и за европейско финансиране. Целта е в страната да бъдат доведени туристи извън най-активните юни, юли и август, като програмите включват партньорства с местните власти и фирми от други държави. Обсъждат се и възможности за субсидиране на чартъри в неактивния сезон, като решението дали това ще се случи предстои да бъде взето до края на месеца.</p>
<p>
	<strong>1 евро млрд. влизат у нас до Коледа</strong></p>
<p>
	В. Стандарт</p>
<p>
	1 млрд. евро ще достигнат преките чужди инвестиции в България до края на настоящата година. Това прогнозира Светослав Младенов, изпълнителен директор на Българката агенция за инвестиции (БАИ), пред БТА.<br />
	Понастоящем преките чуждестранни инвестиции достигат 772,5 млн. евро към края на август тази година. &quot;Работим по шест потенциални проекта в сферата на производството на компоненти за автомобилната индустрия&quot;, посочи още Светослав Младенов.</p>
<p>
	&quot;В момента БАИ работи по изработването на инвестиционен каталог, който се очаква да бъде готов до края на октомври и да бъде представен през ноември&quot;, заяви той. До момента 14 общини са представили инвестиционните си проекти в агенцията, като сред тях има интересни разработки в сферата на енергетиката, добави Младенов.</p>
<p>
	<strong>ДДС и акцизи пълнят хазната</strong></p>
<p>
	В. Стандарт</p>
<p>
	На допълнителни приходи от ДДС и акцизи в бюджета за 2014 г. ще разчитат управляващите, за да увеличат парите за пенсионерите и социално слабите, научи &quot;Стандарт&quot;. Приходната част в новия бюджет ще бъде увеличена с 1% от БВП в сравнение с 2013 г. Това означава, че хазната ще има допълнително поне 800 млн. лв., които ще може да бъдат разпределени за бизнеса и нуждаещите се българи. Само за пенсии парите например ще бъдат увеличени от предвидените за настоящата година 7,87 млрд. лв. на поне 8,1 млрд. лв. за 2014 г. От ДДС и акцизи ще дойдат една трета от всички приходи в бюджета за 2014 г. Като основният източник на допълнителните пари ще е ДДС.</p>
<p>
	<strong>Булгартабак снабдява Китай с наш тютюн</strong></p>
<p>
	В. Стандарт</p>
<p>
	Представители на &quot;Булгартабак&quot; и китайската &quot;Чайна табако&quot; ще имат среща, за да обсъдят възможностите за доставки на български ориенталски тютюн за азиатската компания. Това каза земеделският министър проф. Димитър Греков на заседание на аграрната комисия в парламента. Ориенталският тютюн е сред основните суровини, влагани в качествените цигари, а търсенето му е двойно по-голямо от предлагането, съобщиха депутати.</p>
<p>
	<strong>Партиен референдум за цигарите</strong></p>
<p>
	В. Стандарт</p>
<p>
	Депутатите от БСП приеха отпадането на тоталната забрана за тютюнопушене на своеобразен партиен референдум, научи &quot;Стандарт&quot;. Гласуването станало на заседанието на парламентарната група късно във вторник. От присъствалите 56 избраници &quot;за&quot; са били 35, сред тях е и лидерът Сергей Станишев. 17 души - главно лекарите в групата, били против.</p>
<p>
	<strong>Правителството се паникьоса за бежанците</strong></p>
<p>
	В. Сега</p>
<p>
	Правителството ще предприеме серия от спешни мерки заради задълбочаващата се криза с бежанците. На извънредно заседание в понеделник ще бъдат отпуснати нови 27 млн. лв., съобщи зам.-министърът на вътрешните работи Васил Маринов.&nbsp;Парите ще се използват за овладяване на ситуацията до края на годината. Над 20 млн. лв. от тях ще отидат за МВР, под шапката на което е Държавната агенция за бежанците. Извънредната субсидия трябва да покрие разходите и на всички останали институции, ангажирани с проблема. Маринов не отговори на неколкократно зададения въпрос на базата на какви очаквания за потока от бежанци са правени разчетите. В момента броят им е 6503-ма. Според МВР до края на годината те ще надхвърлят 11 хиляди.</p>
<p>
	<strong>Служителите ще могат да спират работни места заради опасен труд</strong></p>
<p>
	В. Сега</p>
<p>
	Служителите ще могат да изискат от работодателите си да спират временно работни места, когато преценят, че те са опасни за здравето на работещите. Това предвиждат промени в закона за безопасни и здравословни условия на труд, предложени от социалното министерство за обществено обсъждане. Бизнесът ще се натовари и с допълнителна административна тежест заради новата организация на безопасността на труда. Предложенията идват на фона на постоянните оплаквания на бизнеса, че и в момента контролните мерки срещу него са прекалено рестриктивни.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	
