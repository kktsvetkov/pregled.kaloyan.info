

	<div class="art">
		<div id="article_text" class="s4">
			
			
			<p>
	<strong>Кабинетът иска да разводни правилата за парите на държавните дружества</strong></p>
<p>
	<em>в. Капитал Daily</em></p>
<p>
	Още преди напълно да са влезли в сила, управляващите замислят промяна в правилата за избор на обслужващи банки от държавните дружества. Те бяха приети от служебното правителство с цел да се намали концентрацията на свободните им средства в една финансова институция (в последните години това неизменно е Корпоративна търговска банка). В публикуван на сайта на финансовото министерство проект за промяна на предишното постановление се предвиждат промени, които могат допълнително да разводнят и без това заобиколимите правила.</p>
<p>
	В подписания от вицепремиера Даниела Бобева и финансовия министър Петър Чобанов доклад към предложените промени се изтъква, че те са в резултат на становища на министерства и държавни дружества, като по част от тях са дадени тълкувания, но други изискват нормативни промени.</p>
<p>
	<strong>Скандални кадри от &quot;Дюнигейт&quot; и Банско пак се гласят за екодиректори</strong></p>
<p>
	<em>в. Сега</em></p>
<p>
	След като всичките 23-ма директори на регионалните инспекции на Министерството на околната среда (МОСВ) бяха уволнени заради провалени проекти и сигнали срещу тях, някои познати скандални лица може да се върнат на постовете си. Това се отнася и за най-проблемните екоинспекции - в Бургас и в Национален парк &quot;Пирин&quot;, става ясно от публикувания списък с кандидати в конкурсите за началници на РИОСВ.</p>
<p>
	<strong>Асен Ягодин вече не е в ББР</strong></p>
<p>
	<em>в. Стандарт</em></p>
<p>
	Асен Ягодин е напуснал и управителния съвет на Българска банка за развитие (ББР). Доскорошният главен изпълнителен директор и председател на управителния съвет на единствения държавен трезор у нас от 21 октомври 2013 г. вече е извън банката. След идването на правителството на Пламен Орешарски той беше сменен първо от оперативния пост от Димо Спасов и остана само член на УС, докато от седмица на неговото място в управляващия орган на банката вече е Иван Христов, досегашен шеф на клона на Райфайзенбанк в Сливен.</p>
<p>
	<strong>Глоба до 1 млн. лв., ако фирма излъже заради заем</strong></p>
<p>
	<em>в. Стандарт</em></p>
<p>
	Глоби до 1 млн. лв. ще отнасят фирмите, които представят неверни данни, за да получат кредит. Това предвиждат промени в Закона за административните нарушения и наказания, които са предложени от вицепремиера Даниела Бобева и вече са внесени в парламента.</p>
<p>
	Новите санкции няма да отменят наказателната отговорност, която носят шефовете на компании, които са излъгали или скрили данни от банката с цел да бъдат одобрени за кредит. Но дори ако по една или друга причина шефът на фирмата се отърве от затвора, ще бъде наказана компанията, която е осъществила измамата.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
