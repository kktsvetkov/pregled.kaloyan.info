

	<div class="art">
		<div id="article_text" class="s4">
			
			
			<p>
	<strong>Държавната енергетиката - все по-задлъжняла</strong><br />
	В. Капитал Daily</p>
<p>
	Заемите, които Българският енергиен холдинг (БЕХ) е раздал на компаниите в структурата си, са нараснали над четири пъти от началото на годината, става ясно от отчета на холдинга за деветмесечието. Сумата вече надхвърля един милиард лева, докато към към 31 декември 2012 г. е била 241.8 млн. лева. Така, след като Националната електрическа компания вече натрупа близо един милиард лева задължения към свързани лица като АЕЦ &quot;Козлодуй&quot; или БЕХ, сега държавният холдинг е изравнил символичния счетоводен баланс със същата сума, но заеми.</p>
<p>
	<strong>Правителството трябва да намери 5 млрд. лева назаем за 15 месеца</strong><br />
	В. Сега</p>
<p>
	Ако правителството се задържи на власт, трябва да осигури ново финансиране за 5 милиарда лева в рамките само на 15 месеца. Това изчисли икономистът Георги Ангелов за &quot;Сега&quot;. Сумата е твърде сериозна за мащабите на България, чиято икономика произвежда под 80 милиарда лева годишно, а срокът е повече от кратък за набиране на такива финансови ресурси. Наред с редовните емисии на държавни ценни книжа (ДЦК), с които покрива свои задължения, правителството наскоро обяви, че тази година ще изтегли до 360 млн. евро заем от германски банки, за да попълни фискалния резерв и да може да посрещне значителни дългови плащания през 2014 г.</p>
<p>
	<strong>Детските стават 40 лв. и пак няма да са за всички</strong><br />
	В. Сега</p>
<p>
	Само с 5 лв. ще се увеличат догодина детските надбавки, а подоходният критерий ще се запази въпреки обещанията на БСП да въведе подпомагане за всички деца. &quot;Още нямаме решение, но на мен ми се струва възможно детските в първия бюджет да се повишат от 35 на 40 лв. а до края на мандата да станат 50 лв., колкото сме поели ангажимент&quot;, обясни пред &quot;Сега&quot; председателят на социалната комисия Корнелия Нинова.</p>
<p>
	<strong>SOFIX пети в света</strong><br />
	В. Стандарт</p>
<p>
	Основният индекс SOFIX на Българска фондова борса е най-добре представящият се индекс в региона, като попада в топ 5 на индексите по света. С повишението си от 32% от началото на годината показателят е на пето място по представяне, изоставайки малко зад японския Nikkei 225, нараснал с 34,9% от началото на годината. За последните 12 месеца индексът ни е добавил 43,26% към стойността си. Това отново ни поставя на пето място в света по ръст.</p>
<p>
	<strong>Висши чиновници в афера за скрап</strong><br />
	В. Стандарт</p>
<p>
	Прокуратурата обвини трима висши чиновници в афера със скрап. Изпълнителният директор на &quot;Напоителни системи&quot; ЕАД - Стайко Ганчев, и членовете на борда на директорите Георги Харизанов и Радослав Чеглайски са задържани за 72 часа заради съзнателно сключване на неизгодна сделка. Като извършител обвинителите сочат Ганчев, а Харизанов и Чеглайски са помагачи. Разследването срещу тях е започнало на 30 септември 2013 г. и до момента са разпитани седем свидетели. Депутати припомниха, че Харизанов се прочу като &quot;мъжката Калинка&quot; по време на предишната власт, тъй като се оказа, че ръководи &quot;Напоителни системи&quot;, без да има висше образование.</p>
<p>
	<strong>Резервациите за море тръгнаха отсега с ударни отстъпки</strong><br />
	В. Новинар</p>
<p>
	Резервациите за море през лятото на 2014 г. тръгнаха отсега, тъй като туроператорите правят ударни отстъпки за ранни записвания, показа проверка на &bdquo;Новинар&rdquo;. Намаленията достигат до 30 на сто и важат за Слънчев бряг, Бяла, Златни пясъци, Созопол и др. &bdquo;Има интерес към офертите. Ранните записвания вървят много добре&rdquo;, обясни председателят на Българската хотелиерска и ресторантьорска асоциация Благой Рагин.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:xebxbqryvn@tznvy.pbz" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	
