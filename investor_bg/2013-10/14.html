

	<div class="art">
		<div id="article_text" class="s4">
			
			
			<p>
	<strong>Икономическото министерство планира: ББР да поеме финансовите инструменти по &quot;Конкурентоспособност&quot;</strong></p>
<p>
	<em>в. Капитал Daily</em></p>
<p>
	Освен редуциране на средствата за финансов инженеринг управляващите предвиждат промяна и при цялостното управление на финансовите инструменти в новата програма &quot;Иновации и конкурентоспособност&quot;. То най-вероятно вече няма да се извършва от Европейския инвестиционен фонд, както е в момента, а&nbsp; ще бъде прехвърлено на Българската банка за развитие. Това стана ясно от думите на ресорния заместник-министър на икономиката Юнал Тасим на кръгла маса, организирана от делегацията на българските социалисти в Европейския парламент.&nbsp;</p>
<p>
	<strong>Прибързана идея за по-частна здравна система</strong></p>
<p>
	<em>в. Капитал Daily</em></p>
<p>
	Принципно добрата идея да се премахне монополът на здравната каса, оповестена от ресорния министър Таня Андреева, се оказа без ясна концепция, анализ и подредба. На теория, ако има повече фондове, които да управляват парите за здраве, ще има по-голяма конкуренция, прозрачност и по-качествена здравна услуга. На практика обаче се оказва, че целта е друга - управляващите се готвят да прехвърлят на частни компании оптимизацията на огромния брой болници. И то бързо и без ясен принцип кои частници ще допусне в новата схема и за кои дейности.</p>
<p>
	<strong>Четири стълба в новия бюджет</strong></p>
<p>
	<em>в. Стандарт</em></p>
<p>
	Четири стълба ще има в бюджет 2014. Бедност, икономически растеж, образование и здравеопазване са водещите приоритети в новия финансов план на държавата. Това съобщи пред &quot;Стандарт&quot; участник в работната група, която изготвя проекта за бюджет. Той уточни, че икономическият растеж включва увеличение на потреблението, разплащане с бизнеса и подобряване на инфраструктурата в малките населени места.</p>
<p>
	Бедните и бизнесът ще получат най-много. В бюджета са заложени 810 млн. лева приходи спрямо миналата година. &quot;1% от БВП в повече в сравнение с 2013 година ще бъде приходната част на бюджета&quot;, обяви специално за &quot;Стандарт&quot; премиерът Пламен Орешарски.</p>
<p>
	<strong>Нов режима на ДДС за зърното за ЧНГ</strong></p>
<p>
	<em>в. Стандарт</em></p>
<p>
	Обратното начисляване на ДДС върху зърнените и техническите култури ще тръгне от Нова година. Механизмът няма да може да влезе в сила от 1 октомври, каквото беше желанието ни, но държим да е от първо число на месеца, каза Людмила Петкова, зам.-министър на финансите.</p>
<p>
	Най-вероятните дати за въвеждане на новия начин на облагане са 1 декември или 1 януари, обясни тя при дискутиране в бюджетната комисия към парламента на промените в Данъчно-осигурителния процесуален кодекс в края на миналата седмица.</p>
<p>
	<strong>Наливат още 35 млн. евро за развитие на общините</strong></p>
<p>
	<em>в. Новинар</em></p>
<p>
	Правителството готви съкращения в администрацията. Допълнителни 35 млн. евро предстои да бъдат договорени с Европейската банка за възстановяване и развитие за българските общини. Парите ще бъдат отпуснати на Фонд за органите на местното самоуправление в България (ФЛАГ). Това обяви в Търговище министър-председателят Пламен Орешарски.</p>
<p>
	Основната цел на ФЛАГ е да подкрепя българските общини и техните дружества в процеса на подготовката и успешното изпълнение на проекти по оперативните програми. Целта е модернизирането на общинската инфраструктура. Министър-председателят посети&nbsp; Търговище и Шумен.</p>
<p>
	<strong>Енергийният обществен съвет не е закрит, но и не работи</strong></p>
<p>
	<em>в. Сега</em></p>
<p>
	Заседанията на обществения съвет по енергетика, който бе създаден от служебния икономически министър Асен Василев с цел прозрачност в сектора, секнаха. Икономическото министерство твърди, че той не е закрит, но част от асоциациите и експертите, които по принцип участваха в него, не знаят за това.</p>
<p>
	На запитване на &quot;Сега&quot; от министерството информираха, че дейността на обществения съвет не е прекратена. &quot;Нещо повече - от встъпването в длъжност на министър Драгомир Стойнев се провеждат заседания&quot;, заявяват от ведомството. Но от май насам под председателството на министъра са се провели общо 3 заседания, последното от които бе в края на юли, показва справка от електронната страница на министерството. Информация за това, кога ще бъде следващото и какво ще се обсъжда на него, няма.</p>
<p>
	<strong>Депутати се разтревожиха за сивия сектор в пазара на тв услуги</strong></p>
<p>
	<em>в. Сега</em></p>
<p>
	Абонатите на кабелна телевизия у нас са едва 827 000. Данните от годишния доклад на Комисията за регулиране на съобщенията (КРС) за 2012 г., оповестени от нейния председател Веселин Божков пред парламентарната комисия по транспорт, озадачиха присъстващите депутати и представители на индустрията. При старта на цифровизацията от транспортното министерство обявиха, че през 2012 г. 14.5% от хората са гледали безплатна ефирна тв, а 85.5% - кабелна, сателитна или IPTV. Според комисията абонатите на разпространявана по интернет телевизия са нараснали четворно миналата година до 96 000, а сателит ползват 712 000 абонати. Общият сбор е близо два пъти по-нисък от броя на домакинствата у нас. Според последното преброяване от 2011 г. те са малко над 3 милиона.</p>
<p>
	<strong>164 сигнала срещу брокери на недвижими имоти са подадени в НАП</strong></p>
<p>
	<em>в. Сега</em></p>
<p>
	От началото на годината до края на септември в Националната агенция за приходите са постъпили 164 сигнала за нарушения при покупко-продажба на недвижими имоти. Това съобщиха за &quot;Сега&quot; от контролния орган. Най-често гражданите се оплакват, че за платената от тях комисиона не са получили касова бележка или какъвто и да е друг документ.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
