

	<div class="art">
		<div id="article_text" class="s4">
			
			
			<p>
	<strong>Трудови посредници от осем държави ще подбират кадри във Варна</strong></p>
<p>
	<em>в. Капитал Daily</em></p>
<p>
	Трудови посредници от осем европейски държави ще интервюират днес във Варна българи, които искат да работят в чужбина. Информационната борса е организирана от Агенцията по заетостта и Европейската мрежа&nbsp; за мобилност EURES.<br />
	<br />
	На отделни щандове EURES&nbsp; съветници от България, Германия, Великобритания, Австрия, Швеция, Холандия, Словакия, Унгария и Румъния ще разговарят с желаещите да намерят работа в техните страни.</p>
<p>
	Представители на НОИ ще дават информация за преноса на социалноосигурителните права.</p>
<p>
	Домакин на проявата е Дворецът на културата и спорта.</p>
<p>
	<strong>Намаляват бюрокрацията за земеделците</strong></p>
<p>
	<em>в. Новинар</em></p>
<p>
	Министерството на земеделието и храните тепърва предвижда нови законови поправки, които ще облекчат административните процедури при дейността на родните земеделски производители.</p>
<p>
	Това съобщи ресорният заместник-министър Бюрхан Абазов. Той подчерта, че аграрното ведомство вече е направило редица законови промени в тази посока. Той каза още, че се обмисля допълнително финансиране на малките стопанства до 100 декара, които да получават още плащания и помощи.</p>
<p>
	Колегата му Явор Гечев пък изтъкна, че трябва да се спре и нерегламентираният внос на продукти от чужд произход, като това ще даде шанс на българските производители.</p>
<p>
	<strong>49 държавни структури получиха заповед за 10% съкращения</strong></p>
<p>
	<em>в. Сега</em></p>
<p>
	Финансовото министерство е изпратило разпореждане до всички министерства и други държавни органи да предприемат 10% съкращение на персонала. Съкращенията ще влязат в сила от 1 януари 2014 г. и ще засегнат не само централната администрация, а и всички второстепенни разпоредители. В някои структури, които вече са оптимизирали персонала, зрее сериозно напрежение срещу решението.</p>
<p>
	Разпореждането е изпратено до министрите, администрацията на Народното събрание и на президента, държавни агенции и комисии - общо 49 институции. В списъка попадат още осигурителният институт и здравната каса, които в мандата на ГЕРБ преминаха под шапката на държавната администрация, БНР и БНТ, Конституционният съд, Сметната палата, омбудсманът. Те трябва да пресметнат разходите си за заплати на база 10% съкращение на числеността на персонала. &quot;В тази връзка трябва да предприемете действия за промяна на устройствените си правилници, в това число и на второстепенните ви разпоредители с бюджет, не по-късно от ноември 2013 г.&quot;, пише още в документа.</p>
<p>
	Още отсега е ясно, че срещу разпореждането ще има сериозна съпротива, особено от структури, които вече са оптимизирали състава си по време на мандата на ГЕРБ. &quot;Получихме писмото. Не можем да си позволим подобно орязване на персонала след оптимизацията и огромните проблеми с текучеството в мандата на д-р Нешева и д-р Цеков. В регионалните ни структури има по един лекар контрольор, него ли да съкратим&quot;, коментираха от пресцентъра на НЗОК. Синдикалните структури в касата ще подготвят протестно становище срещу съкращенията. От пресцентъра на НОИ, където също трябва да има съкращения, обещаха коментар в понеделник.</p>
<p>
	Синдикатите също са против механични съкращения. &quot;Категорично против сме да се подхожда по този начин. Ще възразим остро особено срещу съкращения в приходните агенции като НАП и митниците, както и в структури, които предоставят пряко услуги на гражданите като агенцията за социално подпомагане и агенцията по заетост&quot;, коментираха от КНСБ. Докато властта се кани да прави съкращения, синдикатите настояват за минимум 10% увеличение на заплатите на чиновниците.</p>
<p>
	Съкращаването на числеността на персонала с 10% в министерствата и държавните органи ще спести на бюджета над 200 млн. лв. За заплати по републиканския бюджет за 2013 г. са предвидени 2 млрд. лв., без разходите по това перо в НЗОК и НОИ.</p>
<p>
	<strong>20% таван за бързи кредити</strong></p>
<p>
	<em>в. Стандарт</em></p>
<p>
	Парламентът ще сложи 20% таван на лихвите на бързите кредити, които сега тормозят хората с огромно оскъпяване. Това научи &quot;Стандарт&quot; от шефа на бюджетната комисия Йордан Цонев /ДПС/ и соцдепутата Кирил Добрев. Повод за инициативата са валящите оплаквания от избиратели, че страдат от нелоялни договори с финансови къщи и прилаганите от тях номера, с които оскъпяват кредитите.</p>
<p>
	Пръв за слагане на юзди на бързите кредити заговори соцдепутатът Кирил Добрев след срещи с жители в избирателния му район София-област. Най-много бързи пари има там, където хората са масово много бедни, обясни той. &quot;В Драгоман и Годеч например има по 7-8 фирми за бързи кредити, хората вземат пари да си платят сметките за ток и заради оскъпяването не могат да върнат сумите&quot;, възмути се соцдепутатът.</p>
<p>
	&quot;Това са новите мутри - ползват пропуска в закона и издевателстват над хората&quot;, разпали се той. Добрев даде пример как щом някой просрочи вноските си, финансовата къща го вкарва в списъка за некоректни длъжници на банките. И така го заробва. Защото нито една банка няма да му даде кредит и при нужда от заем човекът е длъжен отново да поиска бързи пари. Парадоксът е, че тези фирми не функционират по закона за банките, а имат право да вкарват длъжници в списъка им, обясни Добрев. Идеята на депутата е да се използва предстоящата промяна в закона за банките и да се въведе режим на контрол и за финансовите къщи.</p>
<p>
	Добрев ще предложи да се сложи таван на лихвите при бързите пари. Идеята му е тя да е 2,5 на сто от средния лихвен процент на банките, за който води статистика БНБ. В момента той е 8%, което означава, че максималното оскъпяване на бързите пари ще може да е 20 процента. Ще се направи обаче така, че таванът да не доведе автоматично до оскъпяване на таксите за разглеждане на заявката за заем, обясни Добрев.</p>
<p>
	Новината за таван на лихвите на бързите пари потвърди и Йордан Цонев от ДПС. &quot;Подготвяме поправка в закона за кредитните институции, която ще бъде внесена до две седмици от група народни представители&quot;, обясни шефът на бюджетната комисия в парламента. Лихвата със сигурност ще бъде регулирана, но няма да е над 20 на сто, добави той.</p>
<p>
	Обмисля се също така да бъде отстранен прагът от 400 лева, под който не е нужно да се обявява годишна лихва. Именно това е сумата, над която банките отпускат потребителски кредити. А финансовите къщи се възползват от този праг и дават бързи пари под 400 лева. Които след това излизат &quot;през носа&quot; на кредитополучателите. Щом прагът отпадне, финансовите къщи ще са длъжни да обявяват годишната си лихва, обясниха финансисти. А банките ще могат да отпускат и по-ниски кредити под 400 лева.</p>
<p>
	<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:iqlnpxbi@znvy.ot" id="worker_creator_email">Венцислав Дяков</a></i></div>		</div>
	</div>

	<!-- Mobile payment branding -->
	
	
