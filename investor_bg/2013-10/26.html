

	<div class="art">
		<div id="article_text" class="s4">
			
			
			<p>
	<strong>Бюджет 2014 - колебливо вляво</strong><br />
	<em>в. Капитал</em></p>
<p>
	Бюджет, който да се хареса на всички &ndash; и на протестиращите за повече социални помощи, и на протестиращите за по-малко корумпирана държава, и на бизнеса. На пръв поглед с финансовата рамка на държавата за следващата година правителството се е опитало да постигне точно това: да увеличи социалните плащания, като едновременно с това маркира някакви намерения за реформи в администрацията, образованието и здравеопазването. Заявката на финансовия министър Петър Чобанов е още по-смела &ndash; за рестарт на икономиката и ясна посока на политиките.</p>
<p>
	Когато се опитваш да решиш проблемите на всички, в условия на сериозно недоверие, с ограничен ресурс и без единодушно приета стратегия къде какво да промениш обаче, фокусът започва да се губи. Особено ако към тази картина се насложат и все по-осезателните вмешателства на партийните централи в работата на правителството.</p>
<p>
	<strong>Кабинетът сваля драстично таксите за регистрация на фирми</strong><br />
	<em>в. Сега</em></p>
<p>
	Драстично намаление на таксите за регистрация на фирми предлага правосъдното министерство. Дружество с ограничена отговорност (ООД) вече ще се регистрира не срещу 160, а срещу 110 лв. За едноличен търговец ще се плащат 30 вместо досегашните 35 лв. Намаление има и при таксата за акционерните дружества - вместо 460 ще се плащат 360 лв. Най-сериозен е спадът при банковите и застрахователните акционерни дружества, чиято регистрация вече ще струва 1300 вместо 1700 лв.</p>
<p>
	Проектът за постановление на Министерския съвет е част от пакета мерки, с които трябва да се намали административната тежест върху бизнеса. Става дума за такси, които се събират от Агенцията по вписванията.</p>
<p>
	<strong>Депутатите съзряха нагласени търгове в летище София</strong><br />
	<em>в. Сега</em></p>
<p>
	Търг с тайно наддаване за отдаване под наем на комплекс от 13 заведения на територията на летище София е непрозрачен, защото съдържа дискриминационни условия. Това заявиха депутатите от ГЕРБ Иван Вълков и Емануела Спасова. Те отправиха въпрос към транспортния министър Данаил Папазов по време на парламентарния контрол вчера. Според Папазов обаче нямало нищо нередно.</p>
<p>
	Изискванията към участниците в търга са да имат сходна дейност през последните 5 г. и успешен опит с най-малко 20 регистрирани търговски обекта с подобна дейност, от които поне минимум 3 да са с площ над 150 кв. м. Освен това участникът трябва да има нетни приходи от продажби за последните 3 г. не по-малко от 9 млн. лв. и средна численост на персонала от 150 души за всяка от последните 3 г. Търговецът е длъжен да докаже, че има квалифициран персонал с петгодишен опит на международно летище, както и че е постигнал положителен финансов резултат от поне 300 000 лв.</p>
<p>
	<strong>Местят шосето на властта</strong><br />
	<em>в. Стандарт</em></p>
<p>
	Майстори ще преместят скоро шосето на властта. Трасето към кв. &quot;Бояна&quot; в София ще бъде променено заради ремонт на бул. &quot;България&quot;. Столична община планира кръстовището с бу. &quot;Гешов&quot; да бъде изградено на две нива, като горното ще е с кръгово движение. Фирмата изпълнител ще е &quot;Балканстрой&quot;. А реконструкцията ще струва 21,484 млн. лв. Финансирането е осигурено от бюджета на общината и със заем от Европейската инвестиционна банка.</p>
<p>
	Горната част на кръстовището ще е стоманенобетонна конструкция, закачена на специални въжета. В долното ниво няма да има ляв завой, а на бул. &quot;Гешов&quot; срещу Центъра по хигиена ще има надлез за пешеходците, за да бъде премахнат светофарът там. Тролеите с номера 2 и 9 ще продължат да се движат, трамвай -7 също. Реконструкцията трябва да е готова през пролетта на 2014 г. С нея се затваря рингът, който ще ускори придвижването на автомобилите в столицата и избягването на задръствания.</p>
<p>
	<strong>Автосервизи негодуват срещу сивия сектор</strong><br />
	<em>в. Стандарт</em></p>
<p>
	Автосервизи от София се изправят срещу сивия сектор в бранша. Става дума за членовете на Съюза на автосервизите-София (САС). Една от основните цели на членовете му е да се преборят с нелегалните си &quot;колеги&quot;, които не спазват законите, работят по нерегламентиран начин, не плащат данъци и осигуровки, работниците им нямат трудови договори и цялостната им дейност не отговаря на изискванията за опазване на околната среда.</p>
<p>
	В същото време клиентите на такива незаконни сервизи получават некачествени ремонти без гаранция. Темата беше обсъдена и на Общото събрание на САС. Участниците в заседанието обсъдиха и бъдещите си действия за постигане на целите в борбата със сивия сектор, който наброява хиляди сервизи в цялата страна. Беше взето решение да се поднови дейността на САС по предложените вече от организацията законодателни промени, които да регламентират по-строго автосервизната дейност.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
