

	<div class="art">
		<div id="article_text" class="s4">
			
			
			<p>
	<strong>За 815 млн. лв. повече от данъци</strong></p>
<p>
	В. Капитал Daily</p>
<p>
	Държавата си поставя за цел през следващата година да събере около 815 млн. лв. повече от данъци. Това съобщиха за &quot;Капитал Daily&quot; източници, запознати с подготовката на бюджет 2014. За сметка на това разчетите за постъпленията, които не са от данъци (такси, помощи и други), се планира да са по-малко. Причината е, че през тази година е имало много извънредни еднократни плащания, които са постъпили в бюджета. Така всъщност общите приходи ще нараснат с по-малко от 800 млн. лв., обясни източникът.</p>
<p>
	Социалните заявки на управляващите засега са доста амбициозни, като според различни източници се очаква разходите да се увеличат с от 800 млн. до 1.2 млрд. лв. Трябва да се има предвид, че през последните две години заради продължаващата икономическа криза заложените данъчни приходи не бяха изпълнени. Правителството очаква БВП да се увеличи догодина с 1.8% и да достигне 81.56 млрд. лв.</p>
<p>
	<strong>Турската Garanti Koza купи имоти за 23 млн. лв.</strong></p>
<p>
	В. Капитал Daily</p>
<p>
	Турската компания Garanti Koza е на път да реализира една от най-мащабните имотни инвестиции в България за последните години. В карето между бул. &quot;Александър Малинов&quot; и ул. &quot;Филип Аврамов&quot; в столичния квартал &quot;Младост 3&quot;, където в момента се намира центърът &quot;Нова Деница&quot;, тя планира да изгради мащабен комплекс с жилища, търговски площи и хотелска част.</p>
<p>
	Заради размера си инвестицията ще бъде реализирана на няколко етапа. Турската компания вече е придобила терените за бъдещото строителство чрез дружеството &quot;Гаранти коза България&quot;. Сделките са приключени през май и са на обща стойност около 23 млн. лв. В ролята на продавач са три фирми &ndash; и трите собственост или контролирани от Любомир Павлов, който преди месец излезе и от инвестицията си във фармацевтичната компания &quot;Софарма&quot;.</p>
<p>
	<strong>В счетоводството на държавата цари абсолютен хаос</strong></p>
<p>
	В. Сега</p>
<p>
	В счетоводството на държавните ведомства и общините цари пълен хаос. Това показват оповестените вчера одитни доклади на Сметната палата за заверката на годишните финансови отчети на бюджетните организации. Подобно на малката община Септември крупни държавни институции със сериозни счетоводни проблеми не считат за нужно да подобрят нищо в работата си и продължават с нарушенията и абсурдите.</p>
<p>
	Тук първенството държат здравното и земеделското министерство - единствените, чиито отчети са заверени със сериозни резерви.&nbsp; Министерството на здравеопазването (МЗ) изобщо не е счело за нужно да осчетоводи участието си с акции и дялове до 50% в капитала на търговски дружества. Показателно за счетоводството на държавен фонд &quot;Земеделие&quot;, през който минават стотици милиони плащания, е отчитането на дребна сума от 16 000 лв. за лечение на служител като разход за изграждане на инфраструктурен обект.</p>
<p>
	<strong><span style="font-size: 12px;">Чужди фирми масово инвестират в тестване на лекарства у нас</span></strong></p>
<p>
	В. Сега</p>
<p>
	Научноизследователската и развойна дейност (НИРД) у нас се крепи основно на чуждестранни инвестиции и разчита значително по-малко на държавата. През миналата година разходите за НИРД са били 495.9 млн. лв., което е с 15.5 процента повече в сравнение с предходната година, показват оповестените вчера предварителни данни на националната статистика.</p>
<p>
	Почти половината от тези средства - 46.3%, са осигурени от чужди компании. Делът на чуждите инвестиции във финансирането на тази сфера е най-голям за трета поредна година, като нараства с 2.4 пункта в сравнение с 2011 г. Това се дължи основно на увеличаващия се обем на клиничните изпитвания на лекарства, които се осъществяват в България, но се финансират от чуждестранни компании. За сметка на това държавата е вложила само 31.5%, като делът й се свива със 7 на сто само за една година.</p>
<p>
	<strong>Дюнигейт 2 пламна край Равда</strong></p>
<p>
	В. Стандарт</p>
<p>
	Дюнигейт 2 се разрази край Равда, след като местни жители алармираха за нов строеж върху пясъка. В социалната мрежа Фейсбук дори бяха публикувани снимки, от които се вижда, че багери разорават пясъка на метри от морето.<br />
	Строителната площадка е разположена върху дюни и е оградена с тъмни платна. Огражденията обаче не могат да скрият тежките строителни машини. Градежът се намира непосредствено до бившето рибарско селище край Равда. Местните жители разбрали, че теренът е частен и най-вероятно до няколко месеца там ще се появи поредният хотел.</p>
<p>
	<strong>Таван за наказателните лихви на бързите заеми</strong></p>
<p>
	<span style="font-size: 12px;">В. Стандарт</span></p>
<p>
	Депутати от ДПС и БСП готвят драконовски санкции срещу космическите лихви и наказания за бързите кредити. Законовите промени са разработени в три насоки - таван на лихвите - по кредита и наказателните лихви, лицензиране на компаниите, както и изисквания към самите фирми, например за прозрачност на капитала.</p>
<p>
	&quot;Имаме информация, че през тези фирми се перат пари&quot;, коментира мерките шефът на бюджетната комисия Йордан Цонев. И допълни, че промените ще засегнат не само кредитите и банковите договори, а и всички контракти с монополи и други институции.</p>
<p>
	<strong>Предвиждат се 8,1 млрд. лв. за пенсии през 2014 г.</strong></p>
<p>
	В. Новинар</p>
<p>
	Близо 8,1 млрд. лв. са заделени само за пенсии и обезщетения за следващата година. Това съобщи в ефира на bTV социалният министър Хасан Адемов. &quot;Има бурна дискусия около това какъв да бъде процентът на осъвременяване на пенсиите, индексирането. През последните 4 години нямаше такова индексиране. През следващата година предвиждаме въвеждане на швейцарското правило, което възстановява принципа да се съобразим с инфлацията 50% и 50% от ръста на осигурителния доход&quot;, поясни ресорният министър.</p>
<p>
	Адемов заяви, че се надява да имаме възможност да достигнем увеличение на пенсиите с около 3%, които се равняват на 120 млн. от бюджета от Държавното обществено осигуряване (ДОО) само за 6 месеца.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
