

	<div class="art">
		<div id="article_text" class="s4">
			
			
			<p>
	<strong>Остри критики на идеята за данък &quot;слънце&quot;</strong></p>
<p>
	<em>в. Капитал Daily</em></p>
<p>
	Предложението за нов данък върху приходите на фотоволтаичните централи, което дойде от Българския енергиен холдинг (БЕХ), беше разкритикувано от депутатите като твърде рискована мярка за покриване на финансовия дефицит в държавната енергетика. Инвеститори пък видяха груба държавна намеса, опит за фалиране на бизнеса им и прехвърляне на проблеми от държавни към частни компании.</p>
<p>
	На 26 септември изпълнителният директор на БЕХ Боян Боев е изпратил писмо до парламента и Министерството на икономиката и енергетиката, в което предлага държавата да обложи с 30-процентен данък приходите от производство на електричество от слънце (фотоволтаици), за да се да се подпомогне Националната електрическа компания (НЕК) и да се даде възможност за по-ниски цени на енергията за домакинствата. В предложението има противоречие - в мотивите се говори за възобновяема енергия, а в разписания законов текст се споменават само слънчевите централи.</p>
<p>
	<strong>Фермери на опашка за държавни помощи</strong></p>
<p>
	<em>в. Капитал Daily</em></p>
<p>
	Дни след като управляващите проявиха небивала щедрост към зърнения бизнес, на опашката за още помощи и преференции се наредиха още представители на аграрния сектор. Животновъдите поискаха от държавата по-ранни субсидии, данъчни преференции, опрощаване на кредити и още, и още...&nbsp; За трикратно по-големи субсидии вече настояват и производителите на картофи. Формулата е ясна - иска се среща с премиера Орешарски, а оръжието е известно, макар засега да не е извадено - заплаха с потенциален протест. Цената на желанията засега е неизвестна, но е сигурно, че тя ще се плати от данъкоплатците.</p>
<p>
	<strong>БФА иска независим международен одит на енергийния холдинг</strong></p>
<p>
	<em>в. Стандарт</em></p>
<p>
	От Българската фотоволтаична асоциация (БФА) ще настояват за независим международен одит на Българския енергиен холдинг (БЕХ) и дъщерните му дружества НЕК и ЕСО. Това стана ясно от думите на председателят на БФА Меглена Русенова, цитирана от бТВ.</p>
<p>
	Тя обясни, че повод за искания одит е писмото на енергийния холдинг, с което се предлага въвеждането на 30% данък на производителите на електрическа енергия от слънце и ограничаване на производството на всички ВЕИ производители.</p>
<p>
	<strong>Shell: Имате голям потенциал в биомасата</strong></p>
<p>
	<em>в. Стандарт</em></p>
<p>
	България трябва да избере пътя, който да поеме за задоволяване на енергийните си нужди през следващите около 20 години. Това става ясно от сценариите за развитие на световната енергетика, разработени от специалистите на &quot;Royal Dutch Shell&quot; и привлечени от компанията външни експерти. Като цяло, върху по-голямата част от територията на планетата през следващите 20 години ще нарасне потреблението на енергия, което се отнася за почти всички източници - петрол, природен газ, ток, зелен ток и т.н.</p>
<p>
	Основните възможни сценарии са два - доминиращи решения на политическия елит, наречен условно &quot;Планини&quot; или на бизнес елита - &quot;Океани&quot;. Сценариите бяха представени в София от Вим Томас, главен съветник по енергийните въпроси на &quot;Royal Dutch Shell&quot;.</p>
<p>
	<strong>Регистрираме ООД с 50 лв. по-евтино</strong></p>
<p>
	<em>в. Стандарт</em></p>
<p>
	С 31% да бъдат намалени таксите за регистрация на дружества с ограничена отговорност. Това са част от предложенията за спад на административните такси на министъра на правосъдието Зинаида Златанова. Така от 160 лв. те ще станат 110 лв., когато са на хартиен носител и от 80 на 55 лева - на електронен. Работната група по тарифите на Агенцията по вписванията е предложила още финансови облекчения. Ще паднат и таксите за подаването на годишните финансови отчети - от 50 лева на 40 лв., ако са подадени на хартиен носител, и от 25 на 20 лв. за електронен.</p>
<p>
	<strong>Бездействието на парламента струва 6 млн. лв. за 4 месеца</strong></p>
<p>
	<em>в. Сега</em></p>
<p>
	Вече четири месеца от сформирането си парламентът върти на празни обороти. За това време не беше приета нито една от важните законодателни промени, които трябваше да защитят потребителите от произвола на монополите, да повишат стандарта на живот и да подобрят бизнес средата. Само заплатите на парламентаристите и администрацията за това време са стрували на данъкоплатците близо 6 млн. лв.</p>
<p>
	Четирите безплодни заседания около вота на недоверие към правителството през последните 10 дни са коствали на бюджета над 600 хил. лв., показват най-скромните сметки. Близо 30 000 лева на ден харчи Народното събрание (НС) само за надниците на депутатите.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
