

	<div class="art">
		<div id="article_text" class="s4">
			
			
			<p>
	<strong>Кабинетът разреши да се изтегли 700 млн. лв. външен дълг</strong></p>
<p>
	В. Капигал Daily</p>
<p>
	Вече е официално - държавата ще вземе външен заем до края на годината. В сряда на своето заседание кабинетът упълномощи финансовия министър да предприеме действия за поемане на до 360 млн. евро външен дълг, съобщи правителствената пресслужба. От нейното съобщение не става ясно как ще се набере нужното финансиране - дали става въпрос за емисия облигации на международния пазар или за синдикиран заем.</p>
<p>
	Източници на &quot;Капитал Daily&quot; от правителството твърдят, че е избран вторият вариант. А един от аргументите е, че процедурата ще отнеме по-малко време. Очакванията са тя да приключи до края на ноември. Проблемът с този тип частно пласиране на дълг обаче е, че то е по-непрозрачно за разлика от емисия еврооблигации.</p>
<p>
	<strong>Реформаторите искат пенсия след 20 г. стаж</strong></p>
<p>
	В. Стандарт</p>
<p>
	Право на пенсия да има всеки, направил вноски за 240 осигурителни месеца, т.е. 20 г. Това предлагат от Реформаторския блок в икономическата си програма, която ще представят в четвъртък. Тя е част от политиките на десните за изваждане на страната от кризата. Според сините човек трябва сам да избира кога да се пенсионира, след като навърши 62 г. Пълна пенсия обаче от първия стълб той ще получава на 65 г. Предлага се да няма осигурителни прагове и минимални осигурителни доходи. Както и да се въведе необлагаем минимум.</p>
<p>
	<strong>Вдигат заплатите на полицаите от януари</strong></p>
<p>
	В. Стандарт</p>
<p>
	Полицаите ще са с 5% по-високи заплати от 1 януари, научи &quot;Стандарт&quot;. Вътрешният министър Цветлин Йовчев съобщи, че сметките вече са вкарани в проектобюджета за следващата година и се очаква да бъдат дебатирани до края на месеца. От Нова година обаче ще започнат и съкращенията в системата, които няма да надхвърлят 15%, както министърът вече съобщи. Именно с тези съкращения МВР ще може да си позволи да увеличи заплатите на униформените служители.</p>
<p>
	<strong>Продават хотел &quot;Родина&quot; за 35 млн. лв.</strong></p>
<p>
	В. Стандарт</p>
<p>
	Втори опит да бъде продаден хотел &quot;Родина&quot; ще бъде направен следващия месец. Новата цена, на която ще се предлага втората по височина сграда в столицата, е 35,54 млн. лв., показва справка в регистъра на публичните продажби. Това е с 9 млн. по-евтино от първоначално обявената цена на имота, който се намира в идеалния център на София. Хотелът се състои от 500 стаи, 11 апартамента, конгресен център, ресторанти, бар и басейн и се продава от частен съдебен изпълнител. Офертите за новия търг се набират до 11 ноември.</p>
<p>
	<strong>Управляващите признаха провала си с бежанците</strong></p>
<p>
	В. Сега</p>
<p>
	Правителството най-сетне призна, че не се справя с проблема с бежанците и уволни директора на ресорната агенция Никола Казаков заради пълния й провал. Едновременно с това управляващите коригираха прогнозата си за очакваните до края на годината бежанци на 30 хиляди вместо досегашните между 5 и 10 хиляди души. Така се доближи до най-песимистичния вариант за 40 хил. души, който доскоро според вътрешния министър Цветлин Йовчев не беше реалистичен. Ако на ден обаче продължат да влизат по 200 души, то числото ще нарасне на 30 хиляди, а разходите - на 30 млн. лв., обясни самият Йовчев.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	
