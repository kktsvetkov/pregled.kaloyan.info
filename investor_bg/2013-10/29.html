

	<div class="art">
		<div id="article_text" class="s4">
			
			
			<p>
	<strong>Продава се място на млечния пазар</strong></p>
<p>
	В. Капигал Daily</p>
<p>
	Млекопреработвателното предприятие &quot;Дядо Либен&quot; в Копривщица се продава на търг от Пощенска банка (Юробанк България) заради просрочени задължения. От публикуваната обява става ясно, че началната цена за сградите и машините е 5.08 млн. лв. без ДДС, а офертите могат да се подават в централата на банката до 7 ноември. Предприятието, което произвеждаше сирене, кашкавал и кисело мляко в по-високия ценови клас, не работи от пролетта. Документи от Търговския регистър показват, че мандрата е силно задлъжняла, не е плащала вноски по кредити в последните месеци. Според регистъра банката търси вземане от 2.5 млн. евро, в което влизат главница, лихви и разноски по кредитите.</p>
<p>
	<strong>Deutsche Bank и Raiffeisen Bank ще са посредници за външния заем</strong></p>
<p>
	В. Капигал Daily</p>
<p>
	Вече са избрани банките - посредници за заема, който правителството мисли да изтегли до края на годината в размер на 360 млн. евро. Те ще работят в консорциум. Това стана ясно от думите на финансовия министър Петър Чобанов в интервю за &quot;Стандарт&quot;. Според информация на &quot;Капитал Daily&quot; от пазара това са Deutsche Bank и Raiffeisen Bank International.</p>
<p>
	С актуализацията на бюджета за тази година правителството получи възможност да изтегли допълнително до 1 млрд. лв. дълг, за да финансира бюджетния дефицит. Една част от средствата ще бъдат набрани с емисии държавни ценни книжа на вътрешния пазар до края на годината. За другата (700 млн. лв.) управляващите избраха външен заем, познат като Schuldschein (виж карето). Той се предлага основно от германски банки, затова и логично сега изборът на посредници е попаднал върху базирани в Германия и Австрия финансови институции.</p>
<p>
	<strong>Вдигат заплатите с 5,5% с бюджет 2014</strong></p>
<p>
	В. Стандарт</p>
<p>
	Заплатите през 2014 г. ще бъдат повишени с около 5,5%. За настоящата година очакванията са заплатите да се вдигнат с около 7%. Това е записано в прогнозите на Министерството на финансите, които съпътстват подготвения проект на бюджет за 2014 г. Повишаването на доходите и намаляването на безработицата ще бъдат сред основните двигатели на икономиката на страната.<br />
	В резултат на подобряването на икономическата среда вътрешното търсене през 2014 г. ще започне да се възстановява и се очаква да нарасне с 1,9%, гласят мотивите към бюджета.</p>
<p>
	<strong>Асен Ягодин вече не е в ББР</strong></p>
<p>
	В. Стандарт</p>
<p>
	Асен Ягодин е напуснал и управителния съвет на Българска банка за развитие (ББР). Доскорошният главен изпълнителен директор и председател на управителния съвет на единствения държавен трезор у нас от 21 октомври 2013 г. вече е извън банката. След идването на правителството на Пламен Орешарски той беше сменен първо от оперативния пост от Димо Спасов и остана само член на УС, докато от седмица на неговото място в управляващия орган на банката вече е Иван Христов, досегашен шеф на клона на Райфайзенбанк в Сливен.</p>
<p>
	<strong>Животновъдите отлагат с два дни протеста си</strong></p>
<p>
	В. Сега</p>
<p>
	Животновъдите, които бяха насрочили за днес протест и заплашваха да блокират магистрала &quot;Тракия&quot;, са отложили акцията си с два дни. Това е заявила снощи Пенка Христова, председател на Съюз на животновъдите в България, цитирана от &quot;Фокус&quot;. Решението е било взето след среща на фермерите със земеделския министър Димитър Греков, с представители на фонд &quot;Земеделие&quot; и с експерти. На нея те са получили уверение, че ще бъде организирана нова среща с премиера и министъра на финансите.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	
