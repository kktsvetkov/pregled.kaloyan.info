

	<div class="art">
		<div id="article_text" class="s4">
			
			
			<p>
	<strong>Проектирай центъра на София</strong></p>
<p>
	<em>в. Капитал Daily</em></p>
<p>
	Ключови улици и зони на центъра ще имат нова визия. Общината обяви архитектурен конкурс за проекти за ново оформление на десетки обекти в идеалната градска част, групирани в четири точки. Идеята е те да се финансират по бъдещата европрограма &quot;Региони в растеж&quot;. Според заданието на конкурса на одобрените проекти ще се даде публичност и те ще бъдат показани на столичани за обществено обсъждане. Едва след това ще бъдат сключени договори за детайлно проектиране.</p>
<p>
	Конкурсът е важен, защото много общински проекти от последните години бяха критикувани от граждани, архитекти и неправителствени организации за липса на публичност, идейност и лошо изпълнение.</p>
<p>
	<strong>&quot;Бургаски корабостроителници&quot; по пътя на несъстоятелността</strong></p>
<p>
	<em>в. Капитал Daily</em></p>
<p>
	Нов собственик и поемане по път към несъстоятелност. Това са двете новини за &quot;Бургаски корабостроителници&quot;, които стават ясни от вписвания в Търговския регистър. Интересното е, че и предприятието, и кредиторът, поискал процедура по фалит, са все фирми от доскорошната орбита на Васил Божков. Сега новите двама герои в бъдещето на корабостроителницата са кредиторът &quot;ПСТ холдинг&quot; (който бе от групата на Божков, но през пролетта беше закупен от компания, свързана с Първа инвестиционна банка) и неизвестна кипърска офшорка, която контролира 80% от собствеността в бургаското предприятие.</p>
<p>
	<strong>За 5 години криза спестихме 15 млрд.</strong></p>
<p>
	<em>в. Стандарт</em></p>
<p>
	Домакинствата в страната са спестили 15,35 млрд. лв. от началото на кризата, стартирала на 15 септември 2008 г. с фалита на американската инвестиционна банка Lehman Brothers. Оказва се, че през последните пет години на криза всеки месец гражданите са добавяли към влоговете си средно по 260 млн. лв. В три от месеците през този период обаче домакинствата са добавяли по депозитите си повече от 700 млн.</p>
<p>
	Увеличението на спестяванията обаче не се дължи на ръст на икономиката, а напротив - заради кризата през последните години хората сериозно свиха разходите си, а бизнесът ограничи новите си проекти. А изкараните пари се трупаха на депозити, вместо да се използват за раздвижване на икономиката.</p>
<p>
	<strong>ЕСО се оттегля от енергийната борса</strong></p>
<p>
	<em>в. Стандарт</em></p>
<p>
	ЕСО не иска да бъде оператор на електроенергийната борса, която трябва да заработи у нас. Компанията е оттеглила от ДКЕВР заявлението си за получаване на такъв лиценз, съобщи Еленко Божков, член на регулатора.</p>
<p>
	Писмото за отказ е подадено миналата седмица лично от новия изпълнителен директор на ЕСО Валентин Колев. Според Божков оттеглянето на държавната компания от енергийната борса не е проблем, защото може да бъде заменена от всяко друго държавно или частно дружество, което отговаря на изискванията. &bdquo;Ситуацията към момента обаче може да забави въвеждането на борса за ток в България.</p>
<p>
	<strong>Вузовете и бизнесът гледат в различни посоки</strong></p>
<p>
	<em>в. Стандарт</em></p>
<p>
	Висшите училища и бизнесът гледат в различни посоки &ndash; това показват резултатите от актуално проучване на Тракийския университет, огласено на днешната /четвъртък/ кръгла маса, посветена на взаимните контакти между вузовете и предприемачите.</p>
<p>
	Близо 40 на сто от анкетираните смятат, че професионалната подготовка на специалистите с висше образование не е адекватна на потребностите на бизнеса. Други 25 на сто пък са отговорили фифти-фифти - &bdquo;колкото &bdquo;да&quot;, толкова и &bdquo;не&quot;.</p>
<p>
	<strong>Ще продават по 4,3 милиона зарядни за екоколи</strong></p>
<p>
	<em>в. Новинар</em></p>
<p>
	Продажбите на зарядни за електрически превозни средства в света ще се увеличат до 4,3 милиона броя през 2022 г., сочи доклад на анализатори. Тази година са пласирани общо 442 хиляди.&nbsp;Пазарът на зарядни станции се развива благодарение на нарастващите продажби на коли на ток с възможност за презареждане от електрическата мрежа.</p>
<p>
	Този акцент обхваща всички ключови региони. Сега обаче зависимостта се измества от правителствата към частните инвестиции &ndash; което води до по-опростени бизнес модели, обясниха експертите.</p>
<p>
	<strong>Софиянци изкупиха къщите по морето</strong></p>
<p>
	<em>в. Новинар</em></p>
<p>
	Столичани масово купуват къщи по морето. Брокери отчитат ръст на сделките с имоти в Царево, Китен, Лозенец, Приморско. Пловдивчани също инвестират във вили по крайбрежието, допълниха от агенция за недвижими имоти.<br />
	Най-много са покупките на имоти, които вървят по 60 хиляди евро. Търсят е и парцели в регулация, които се предлагат за 80 евро на квадратен метър.&nbsp;Въпреки големия интерес към къщи по морето, столицата остава №1 по имотни сделки, показват данни на агенцията по вписванията.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
