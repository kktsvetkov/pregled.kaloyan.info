

	<div class="art">
		<div id="article_text" class="s4">
			
			
			<p>
	<strong>Ценовият модел на тока &quot;5% надолу&quot; се пропука</strong></p>
<p>
	В. Капитал Daily</p>
<p>
	Вече официално може да се каже, че ценовият модел в електроенергетиката, който беше заложен само преди два месеца и половина, е претърпял провал. Един от основните методи за сваляне цената на електроенергията с 5% от 1 август тази година беше използването на приходите от продажба на излишните държавни разрешителни за изпускане на въглероден диоксид (квоти). С тях трябваше да се покрият 90% от преференциалните тарифи на фотоволтаичните централи за периода август 2013 - юли 2014 г., т.е. близо 500 млн. лв. С току-що внесения проектобюджет за следващата година става ясно, че това няма да стане.</p>
<p>
	Според проектобюджета на правителството за 2014 г., представен в сряда от Министерството на финансите, догодина икономическото министерство ще получи 40.3 млн. лева от Предприятието за управление на дейностите по околна среда (ПУДООС) към екоминистерството. Парите, набрани от излишните въглеродни квоти на България, ще отидат в Националната електрическа компания (НЕК), която е длъжна да изкупува енергията от възобновяеми източници. Сумата обаче е в пъти по-малка от необходимото.</p>
<p>
	<strong>Бюджет 2014: Ляв оптимизъм и скицирани реформи</strong></p>
<p>
	В. Капитал Daily</p>
<p>
	Заявка за старт на отдавна отлагани реформи в здравеопазването и образованието, но засега без ясен фокус как точно ще бъдат реализирани, силен оптимизъм за икономическия растеж и данъчните приходи догодина и очаквано повече социални разходи. Това се чете в проекта на бюджета за догодина, който беше публикуван на интернет страницата на Министерството на финансите в сряда.</p>
<p>
	Едно от основните притеснения на анализаторите за държавните финанси догодина е именно заложеният ръст от 1.8%, при положение че икономиката стагнира вече трета поредна година. Под въпрос остава и инфлацията, която е сред по-трудните за прогнозиране показатели и затова през нея е лесно да се прокара повече оптимизъм в бюджета. Тя също е заложена на 1.8% догодина. Данните досега обаче показват, че има вероятност 2013 г. дори да завърши с дефлация.</p>
<p>
	<strong>БСП замазва гафа с мораториума върху продажбата на земя</strong></p>
<p>
	В. Сега</p>
<p>
	След като подкрепи &quot;Атака&quot; за удължаване на мораториума върху продажбата на земя за чужденци до 2020 г., вчера БСП даде нишан, че ще преосмисли позицията си, като допълни подписката на ДПС с необходимите парафи за сезиране на Конституционния съд по случая. Така левицата изпадна в нелепата ситуация с едната ръка да трие това, което е подкрепила с другата. Част от депутатите, гласували с националистите и ГЕРБ, признаха под сурдинка, че са го направили с чиста съвест и на драго сърце. От друга страна, колегите им, натиснали бутона &quot;против&quot;, вероятно ще се подпишат под искането на ДПС.</p>
<p>
	<strong>БСП и ДПС написали 10 мерки срещу банките</strong></p>
<p>
	В. Сега</p>
<p>
	Работна група на БСП и ДПС е подготвила 10 мерки, които трябва да защитят потребителите на кредити. Те включват отпадане на такси, прозрачно образуване на лихвата, премахване на правото на банките да вадят изпълнителен лист срещу длъжник по бързата процедура и др. Предложенията обаче са апокрифни - с тях е запозната само Асоциацията на банките в България. При това според асоциацията повечето мерки са неприемливи и опасни за системата. Това стана ясно по време на дискусия в предаването &quot;Референдум&quot; на БНТ.</p>
<p>
	Вчера из парламента се понесе новината, че проектът вече е напълно готов и е публикуван, но депутати от мнозинството отрекоха слуха и обясниха, че дори те не са го виждали и че единствените оторизирани говорители по темата са Йордан Цонев от ДПС и Румен Гечев от БСП.</p>
<p>
	<strong>Без по-евтини тарифи за автозастраховката</strong></p>
<p>
	В. Стандарт</p>
<p>
	Различните тарифи на застраховката &quot;Гражданска отговорност&quot; за шофиране в България и в чужбина остават в историята. Това става, след като Комисията за финансов надзор прие промени в наредбата, която регламентира уреждането на претенции и изплащането на обезщетения. Промените са приети заради установената практика застрахователите да предлагат по-ниска цена на полицата, ако шофьорът декларира, че няма да напуска България с колата си. Ако пък възнамерява да пътува и в чужбина, шофьорът плаща по-скъпо.</p>
<p>
	Според КФН това представлява заблуждаване на собственика на автомобила, че няма право да кара зад граница, ако избере по-евтината тарифа. След обнародването на наредбата в Държавен вестник застрахователите вече няма да могат да прилагат двойното тарифиране.</p>
<p>
	<strong>Нов фонд спасява енергетиката</strong></p>
<p>
	В. Стандарт</p>
<p>
	Нов фонд ще акумулира средства от различните производствени предприятия в енергетиката, а набраните пари ще бъдат използвани за запълване на дупки в системата. Това стана ясно от думите на председателя на парламентарната комисия по енергетика Рамадан Аталай. &quot;Идеята все още не е изчистена, но целта е всички производители на ток да внасят във фонда такива средства, какъвто недостиг от средства създават в системата&quot;, обясни той.</p>
<p>
	Според експерти това са например парите, които липсват за компенсиране на високите преференциални цени на слънчевия ток. Различни по размер средства във фонда ще внасят фотоволтаичните централи, вятърните паркове, частните и държавните ТЕЦ-ове, дори евентуално и АЕЦ &quot;Козлодуй&quot;.</p>
<p>
	<strong>Три фабрики в Пловдивско отиват на тезгяха</strong></p>
<p>
	В. Новинар</p>
<p>
	Икономическата криза в Пловдивско извади на тезгяха шивашка фабрика в Пловдив, завод за бетонови елементи в село Стряма и мелничен комплекс в село Белозем.&nbsp;Трите предприятия са обявени за публична продан на сайта на частните съдебни изпълнители. Фирмите са затънали до гуша в борчове до различни финансови институции, което е довело до крайната мярка. Шивашката фабрика, в която влизат промишлена сграда и складова база на площ около 2000 кв. м, се намира на ул. &ldquo;Арчарица&rdquo;.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
