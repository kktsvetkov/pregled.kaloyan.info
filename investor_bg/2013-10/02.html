

	<div class="art">
		<div id="article_text" class="s4">
			
			
			<p>
	<strong>Над 1 млн. българи ще платят по-висок данък на колите си</strong><br />
	В. Сега</p>
<p>
	Над 1 млн. българи ще платят по-голям данък на автомобилите си, ако бъде приет проектът за промени в Закона за местните данъци и такси, пуснат за обсъждане. Причината е промяна на данъчните преференции за определяне на екологичността на колите. Новият проект предвижда данъчни облекчения в зависимост от европейския сертификат за екология, с който разполага даден автомобил. Превозните средства с катализатор в момента ползват намаление от 50% от данъка. В България са регистрирани над 3 300 000 автомобила, като около 1/3 от тях са с катализатор. При промяната за собствениците на тези коли налогът ще се увеличи двойно.</p>
<p>
	<strong>Българите са най-големите привърженици на затягането на коланите в ЕС</strong><br />
	В. Сега</p>
<p>
	Българите са най-големите привърженици в ЕС на политиката на затягане на коланите. Това става ясно от проучване на на Gallup по поръчка на европейската платформа за дебати - Debating Europe. Цели 61% от запитаните у нас са убедени, че бюджетните ограничения и строгата фискална дисциплина работят, но изискват време. 6% са твърдо убедени в правилността на мерките за финансови ограничения, докато 28% категорично ги отхвърлят. През август премиерът Пламен Орешарски изрази учудване, че актуализацията на бюджета и отпускането на разходите вливат нови сили на протестите, и коментира, че вероятно сме единствената страна в света, където има недоволство срещу &quot;отпускането на коланите&quot;.</p>
<p>
	<strong>Стоян Мавродиев все пак реши да се пробва за допуск</strong></p>
<p>
	В. Капитал Daily</p>
<p>
	Няколко дни след като стана ясно, че председателят на Комисията за финансов надзор (КФН) Стоян Мавродиев няма разрешение за достъп до държавна тайна, той е предприел действия по изваждането на допуск. Това научи &quot;Капитал&quot; от два независими източника. Първоначално Мавродиев твърдеше, че няма нужда от подобно разрешение защото всички членове на КФН, както и служителите в комисията по закон имат право на достъп до служебна тайна - което е различно от държавна тайна каквато е информацията, която изпращат службите за сигурност.</p>
<p>
	<strong>Строим стадиони и хотели в Катар</strong><br />
	В. Стандарт</p>
<p>
	Бургаски строителни фирми се готвят да атакуват Катар с изгодни оферти за градежи на стадиони, хотели и пътища. Предприемачите са направили първа среща и са проучили условията, при които могат да се включат в строежите за Мондиала през 2022 г. Това стана ясно по време на форум в Поморие, организиран от българо-арабска бизнес асоциация. Неин председател е бургазлията от ливански произход и бивш общински съветник Зиад ел Масри. Той е лобирал Бургас да бъде една от трите дестинации в Европа, които ще имат контакт с Катар по проектите за световното първенство по футбол.</p>
<p>
	<strong>Прокуратурата търси кой замърсява морето</strong><br />
	В. Стандарт</p>
<p>
	Прокурорска проверка за чистотата на морето е започнала веднага след приключването на туристическия сезон. Обвинителите са се сезирали след оплаквания на редица летовници, които съобщили, че Черно море е изключително мръсно, а от курортите изхвърлят фекални води, без да използват пречиствателни станции. Прокуратурата за първи път прави проверка, свързана конкретно със замърсяването на морето, чистотата на морските води и източниците на замърсяване за цялото крайбрежие.<br />
	<br />
	<strong>Държим рекордните 37,51 млрд. лв. в банките</strong><br />
	В. Новинар</p>
<p>
	В трезорите на българските банки държим рекордните в историята ни 37.51 млрд. лв., сочат данни на БНБ. Оказва се, че намаляването на лихвите върху депозитите не е отказало българите от това да поверяват парите си на финансовите институции. Само от началото на годината ръстът на новите депозити е от 1.64 млрд. лв., а през август месец - от 247 млн. лв. През миналата година спестяванията на домакинствата са се увеличили с 3.967 млрд. лв., а година по-рано сме добавили 3.86 млрд. лв.</p>

			<div style="display: block; clear: both; padding-top: 10px;"><i>По статията работи: <a href="znvygb:xebxbqryvn@tznvy.pbz" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	
