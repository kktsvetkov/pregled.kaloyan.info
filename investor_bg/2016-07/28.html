

	<div class="art">
		<div id="article_text" class="s4" itemprop="articleBody">
			
			
			<p>
	<strong>Поредно странно назначение в мениджмънта на &quot;София тех парк&quot;</strong><br />
	<em>в. Капитал Daily</em></p>
<p>
	Държавното дружество &quot;София тех парк&quot;, което е натоварено със задачата да движи проекта за първия високотехнологичен парк в България, продължава да прави странни рокади в мениджмънта. Новото попълнение в съвета на директорите на компанията е Кирил Гератлиев - изпълнителен директор, а от около година и почти собственик на свързано с Делян Пеевски тържище край Пазарджик и бивш директор на главна дирекция &quot;Европейски фондове за конкурентоспособност&quot;.</p>
<p>
	Гератлиев е назначен официално на 11 юли, сочи протокол от събранието на акционерите на &quot;София тех парк&quot;. Самият той коментира пред &quot;Капитал&quot;, че влизането му в съвета е по покана от Министерството на икономиката. Какви точно ще бъдат задълженията му още не е ясно нито за него, нито за министерството. &quot;Трябва да мине следващият борд&quot;, коментира Гератлиев.</p>
<p>
	<strong>София е на път да подпише спорен и скъп транспортен договор</strong><br />
	<em>в. Капитал Daily</em></p>
<p>
	В четвъртък Столичният общински съвет вероятно ще одобри подписването на договор за осем години на стойност 141 млн.лв. с &quot;МТК Гроуп&quot; за обслужването на 17 автобусни линии в северната част на София. Решението вече бе одобрено от транспортна и финансова комисия на общината в разрез с обещанието от началото на новия мандат, че всички автобусни линии ще се върнат в общинските транспортни дружества.</p>
<p>
	<strong>&quot;Мини Марица-изток&quot; търси два заема за 52.3 млн. лв.</strong><br />
	<em>в. Капитал Daily</em></p>
<p>
	Въпреки че само преди три месеца на държавната &quot;Мини Марица-изток&quot; й бяха изплатени забавени плащания за 356 млн. лв. от двете американски централи ТЕЦ &quot;AES Maрица-изток 1&quot; и ТЕЦ &quot;КонтурГлобал Марица-изток 3&quot;, сега дружеството отново има нужда от средства. Това става ясно от обявените два конкурса за банки, които да отпуснат овърдрафт и инвестиционен кредит на обща стойност 52.3 млн. лв.</p>
<p>
	Търсеният овърдрафт е с лимит до 28 млн. лв., от които 8 млн. лв. ще бъдат използвани за текущи плащания и задължения към доставчици, а останалите 20 млн. лв. за плащане на заплати, данъци, осигуровки и други оперативни нужди. От &quot;Мини Марица-изток&quot; коментираха за &quot;Капитал Daily&quot;, че към момента дружеството ползва 3 кредитни линии под формата на овърдрафт на обща стойност 40 млн. лв.</p>
<p>
	<strong>Драстично падат глобите за нерегламентирани ГМО храни</strong><br />
	<em>в. Сега</em></p>
<p>
	В пъти намаляват глобите за производство и продажба на храни със или от генномодифицирани организми. Това гласи новият Закон за храните, приет вчера от Министерския съвет, който трябва да влезе в сила от 1 януари догодина, ако парламентът го одобри. Решението на министрите противоречи на поредица изказвания на земеделския министър Десислава Танева, че законът ще завиши санкциите за нарушителите и ще гарантира на потребителите, че това, което купуват, съответства на написаното на етикета на продукта.</p>
<p>
	Сега действащият закон за храните гласи, че &quot;който произвежда и продава генетично модифицирана храна, ГМО за използване във или като храна или храна, съдържаща съставки, произведени от ГМО, в нарушение на този закон, ако не подлежи на по-тежко наказание, се наказва с глоба от 25 000 до 35 000 лв.&quot; За юридически лица имуществената санкция е от 50 000 до 70 000 лв. Според одобрения от кабинета проект санкцията за това нарушение вече е от 2000 до 4000 лв., а за юридически лица - от 4000 до 6000 лв.</p>
<p>
	<strong>Полша започна да връща ремонтираните двигатели за МиГ-29</strong><br />
	<em>в. Сега</em></p>
<p>
	Полша върна първите два ремонтирани двигателя за българските изтребители МиГ-29. Това разкрива военният министър Николай Ненчев в писмен отговор до депутат от опозицията, цитиран от БГНЕС.</p>
<p>
	Ремонтът на шестте двигателя на МиГ-29 в Полша стана възможен след споразумение между правителствата на двете страни. Ремонтът струва малко над 6 млн. евро. Руският производител на изтребителите заплаши, че заради това ще заведе дело срещу България, но до този момент не е известно да има такова дело.</p>
<p>
	<strong>Западната дъга на София ще се довърши с 20.8 млн. лв. на километър</strong><br />
	<em>в. Сега</em></p>
<p>
	Западната дъга на околовръстното шосе на София получава 115 млн. лв. по програма &quot;Транспорт&quot; за изграждане на инфраструктурни обекти до 2020 г. Това ще стане, след като вчера правителството даде съгласие управляващите по програмата да сключат договор с Агенция &quot;Пътна инфраструктура&quot; (АПИ) за финансирането на проекта за строеж на 5.53 км. Така всеки километър от трасето ще &quot;глътне&quot; по 20.795 милиона лева.</p>
<p>
	Това е втората фаза на проекта, който беше разделен на два етапа. Заради забавяне по обжалванията при избора на строители първата част беше изградена и пусната през октомври миналата година. Тогава беше направена първата копка за втората част, която трябва да бъде завършена през септември.</p>
<p>
	<strong>Губим 500 млн. годишно от липса на напояване</strong><br />
	<em>в. Стандарт</em></p>
<p>
	Възстановяването и развитието на хидромелиоративното строителство е мярка за икономически просперитет на страната, свързана с решаването на важни социално-икономически проблеми. Основно този вид строителство е свързано с изграждането, поддържането и експлоатацията на напоителните системи - язовири, канали, помпени станции, водохващания и др., както и с изграждането, поддържането и експлоатацията на отводнителните системи, защитни диги и корекции на реки в борбата против наводненията.</p>
<p>
	Пословичен е интересът на българина към поливното земеделие. Още Урбанини през 1853 г. пише: &quot;В цяла Европейска Турция само българите практикуват напояването на земята отлично, нито една капка вода не се губи&quot;, а по късно през 1878 г. Феликс Каниц за изобретателността на българина в тази област напише: &quot;Видях един твърде смислен напоителен уред, чиято конструкция стана причина да си съставя още по-високо мнение за техническата дарба на тези дунавски българи ....дървени колела, често пъти с грамадни размери, се потопяваха в каналите и поставяни в движение от един двигател, каран от добитък, изкарваха водата на високата тераса&quot;. През първата половина на ХХ век България заема достойно място по градинарство и овощарство в Европа а през втората половина на ХХ век България се превръща в един от най-големите производители и износители на екологично чисти плодове и зеленчуци, месни и млечни продукти в Европа. Но за голямо съжаление сега е на едно от последните места в съюза по производство на почти всички видове зеленчуци, ябълки, месо и мляко.</p>
<p>
	<strong>Отпускат 7,5 млн. лв. за наши училища в чужбина</strong><br />
	<em>в. Стандарт</em></p>
<p>
	Тази година сме отделили 7,5 млн. лева за българските училища в чужбина. Това е една от най-силните и интензивни връзки за поддържане на много близък контакт с нашите сънародници зад граница. Това заяви вицепремиерът и министър на образованието и науката Меглена Кунева по време на годишната конференция на Асоциацията на българските училища в чужбина. Тя бе открита днес в СУ &bdquo;Св. Климент Охридски&quot; и събра български учители от различни краища за света.</p>
<p>
	Кунева увери, че ще продължи да подкрепя всички инициативи за квалификация на българските учители, като ще бъдат осигурявани учебни помагала на български език за децата, които макар и българският език да им е майчин, не са толкова адаптирани към него. Целта ни е навсякъде, където има българи, да бъде България, каза Кунева. Тя заяви убеждението си, че това може да стане само чрез образованието .</p>
<p>
	<strong>10 хиляди потребители се жалят в КЗП на година</strong><br />
	<em>в. Монитор</em></p>
<p>
	Над 10 хил. жалби и сигнали на потребители са постъпили в Комисията за защита на потребителите (КЗП) от началото на годината до края на юни, съобщиха от ведомството. &bdquo;Една голяма част от жалбите, които получаваме в комисията, са свързани с това, че търговците са отказали да удовлетворят рекламациите на клиентите за дефектни стоки или некачествени услуги&ldquo;, обясни председателят на КЗП Димитър Маргаритов пред БНР.</p>
<p>
	Според него вече половината от гражданите, които търсят съдействие от комисията, подават своите оплаквания по интернет. Маргаритов допълни, че имаме право на рекламация във всеки случай, в който търговецът е бил некоректен по отношение на това, което е продал на клиента си.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
