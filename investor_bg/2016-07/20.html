

	<div class="art">
		<div id="article_text" class="s4" itemprop="articleBody">
			
			
			<p>
	<strong>ББР даде заем на още един от строителите на новата й сграда</strong></p>
<p>
	В. Капитал Daily</p>
<p>
	След като финансира бургаската &quot;Понсстройинженеринг&quot;, един от строителите на новата си сграда, Българската банка за развитие (ББР) отпусна кредит от близо 8 млн. лв. на друг от изпълнителите - &quot;Ултрастрой&quot;. Това става ясно от документи в Търговския регистър, които още се обработват. По новата централа на държавната банка на &quot;Дякон Игнатий&quot; 1 работят и &quot;Главболгарстрой&quot; и &quot;Строй-консулт мениджмънт груп&quot;. Третият партньор &quot;Понсстройинженеринг&quot; има 18 залога пред ББР, последният от които е от март 2016 г. и е за 15.59 млн. лв.</p>
<p>
	Сега ББР, която напоследък финансира често строителния сектор и най-вече доскорошния любимец на властта &quot;Водстрой 98&quot;, е решила да даде заем и на една от сравнително малките компании в бранша - &quot;Ултрастрой&quot;. Тя е получила кредитна линия за банкови гаранции от 7,9 млн. лв., като 2,2 млн. лв. от тях могат да се ползват за револвиращ кредит за оборотни средства с минимална лихва от 6%.</p>
<p>
	&quot;Ултрастрой&quot; е еднолична собственост на 43-годишния Иван Борисов Борисов. Според отчета й за 2015 г. тя има 18,7 млн. лв. оборот и 1,8 млн. лева печалба. Тази година обаче оборотите вероятно ще се качат, защото &quot;Ултрастрой&quot; има 20% дял в обединение &quot;Дву&quot;, което миналата година спечели най-скъпия лот - 195 млн. лв. без ДДС, за изграждане на третия лъч на софийското метро.</p>
<p>
	<strong>До 100 000 лева ще е глобата за продавачи на негодни храни</strong></p>
<p>
	В. Сега</p>
<p>
	Глоба от 2000 до 5000 лв. ще плащат продавачи на хранителни стоки, които не пускат инспектори да влязат в обекта на проверка. При повторно нарушение наказанието ще се удвоява. Това предвижда новият Закон за управление на хранителната верига, който правителството внесе в Народното събрание.&nbsp;Идеята е да се затегне контролът на всички фази - от фермата до магазина, като се обхванат широк спектър стоки за трапезата - храни, вино, оцет, спиртни напитки, а също и фуражи, семена, препарати за растителна защита и опаковки.</p>
<p>
	Глоби са предвидени и за търговци, които не съдействат на проверяващите, крият документи и не дават разяснения - за такива случаи наказанията са от 500 до 2000 лв. Производители и търговци, които работят нелегално - като са пропуснали да се регистрират по Закона за храните - ще бъдат глобявани с до 10 000 лева.</p>
<p>
	<strong>В столицата 119 кандидати се борят за 33 места на школски директори</strong></p>
<p>
	В. Сега</p>
<p>
	Освободените позиции на училищни директори в десетки школа в страната се оказаха доста привлекателни. По трима се състезават за едно директорско място, стана ясно след първия етап на конкурса, проведен от министерството на образованието вчера. За директори на 109 общински и 37 държавни школа се явиха на тест 453 кандидати, съобщиха от ведомството. Конкуренцията за столичните училища се очертава най-жестока - 119 кандидати се борят за 33-те поста. В същото време в няколко училища в Ловешка, Варненска, Пазарджишка, Пловдивска и Кърджалийска област няма нито един кандидат. За тях старите директори ще останат на поста си временно, докато се проведат нови конкурси.</p>
<p>
	Както &quot;Сега&quot; писа, около 24 май просветното министерство реши да пенсионира десетки директори в страната - регионалните инспекторати получиха нареждане от подчинените на министър Меглена Кунева да изпратят в заслужен отдих скоропостижно всички директори, изпълнили условията за стаж и години за пенсия. Официалният мотив бе, че целта на масовото пенсиониране е да се подмлади системата, която страда от хроничен недостиг на кадри.</p>
<p>
	<strong>Хората не вярват на съда, но се съдят масово</strong></p>
<p>
	В. Сега</p>
<p>
	Само за една година съдилищата в България са разгледали над 676 хил. граждански, наказателни, административни дела. Това сочат данните от Анализ на натовареността на съдилищата през 2015 г., който бе приет вчера от Съдийската колегия на Висшия съдебен съвет. Броят е огромен и показва трайна тенденция хората да продължават масово да се съдят въпреки твърденията в куп изследвания, че не вярват на съдебната система.</p>
<p>
	По щат съдиите в България са 2232 и ако натовареността беше разпределена равномерно, то на един съдия щяха да се падат по 303 дела на година. Такова разпределение обаче няма. Най-висока натовареност е установена в районните съдилища, където месечно един съдия работи по 41 дела, следвани от административните съдилища със 17 дела месечно, окръжните съдилища - 12 дела месечно, апелативните съдилища - 8 дела месечно, а най-ниска е във военните съдилища - 4 дела месечно на един съдия.</p>
<p>
	<strong>Всяка сграда с енергиен паспорт</strong></p>
<p>
	В. Стандарт</p>
<p>
	Всяка сграда с разгърната застроена площ над 250 кв. м подлежи на задължително обследване и сертифициране за енергийна ефективност. Това гласят промени в Закона за енергийната ефективност, пуснати за обществено обсъждане. Промените се правят, за да изпълним изискванията на ЕС, се посочва в мотивите. Така всеки блок и къща ще трябва да имат енергиен паспорт. Изключение се прави са вили, които се използват по-малко от 4 месеца през годината, молитвени домове, използвани за селскостопанска дейност нежилищни сгради с ниско потребление на енергия, както и временни постройки.</p>
<p>
	<strong>Димитров: Можем да бъдем стратегически партньор на МААЕ и ФАО</strong></p>
<p>
	В. Стандарт</p>
<p>
	България може да бъде стратегически партньор на Международната агенция за атомна енергия (МААЕ) и ФАО ( Организацията за прехрана и земеделие) в сферата на земеделските научни проекти. Това заяви заместник-министърът на земеделието и храните д-р Цветан Димитров на среща с Цу Лиян, директор на съвместния отдел за ядрени технологии в селското стопанство и храните на МААЕ и ФАО. Той подчерта, че страната ни разполага с добри специалисти, както в областта на земеделието, така и в ядрената енергетика.</p>
<p>
	Заместник-министър Димитров изрази благодарност към МААЕ за навременната помощ и усилията за доставката на ваксини срещу Заразния нодуларен дерматит от Европейската комисия. &bdquo;Болестта засегна цяла Европа. България пое инициативата да организира през месец септември европейската конференция във връзка със заболяването&quot;, уточни той.</p>
<p>
	<strong>Министрите в почивка на ротация</strong></p>
<p>
	В. Монитор</p>
<p>
	Министерският съвет ще работи ударно и през летните месеци. Няма да има седмици без заседания, обясниха за &bdquo;Монитор&ldquo; от &bdquo;Дондуков&ldquo; 1. Непрестанната работа на кабинета ще бъде подсигурена чрез ротация при почивките на министрите. Самият премиер Бойко Борисов вече обяви, че няма да излиза в дълъг отпуск, а ще използва някой от горещите уикенди само да отскочи до правителствената резиденция &bdquo;Евксиноград&ldquo; и любимото му Слънчево бунгало. Останалите щял да използва за откриване на вдигнати из страната обекти.</p>
<p>
	Този железен работен режим обаче няма да важи за самите министри. Премиерът им е дал свободата да си починат през летния сезон, като не е спуснал строги ограничения за отпуските. Единственото изискване, което е поставил на министрите си Борисов, е да осигуряват кворум за заседанията на МС. Така членовете на кабинета ще излизат на ротационен принцип, като ще стиковат помежду си почивките.</p>
<p>
	Правилникът за работа на МС разписва изискване около масата за заседания да присъстват повече от половината от министрите. За разлика от министрите обаче, депутатите вече си гласуваха дълга 32-дневна ваканция, която им е гарантирана и в правилника за работа.</p>
<p>
	<strong>Агенцията по храните не откри опасен сладолед</strong></p>
<p>
	В. Труд</p>
<p>
	Българска агенция по безопасност на храните (БАБХ) извърши 1116 проверки на обекти за производство и търговия със сладолед, съобщиха от пресцентъра на (БАБХ).&nbsp;Резултатите от извършените лабораторни изпитвания на сладоледа не показват отклонения от нормите за безопасност. В резултат на инспекциите са съставени 2 акта за установяване на административно нарушение и са издадени 24предписания за отстраняване на несъответствия. По време на проверките са спряни от продажба 316 литра сладолед в склад за търговия на едро в град Пазарджик, поради несъответствия в етикетирането (неясно изписване на алергените).</p>
<p>
	<strong>99 общини подават заявления за еврофинансиране</strong></p>
<p>
	В. 24 часа</p>
<p>
	99 общини са подали стратегии и заявления за еврофинансиране по програми за местното развитие. Населението в общините е 1 328 853 жители, а в 30 от подадените стратегии е предвидено финансиране от повече от един фонд от европейските структурни и инвестиционни фондове. Това съобщават от пресцентъра на МЗХ, цитирани от bTV.<br />
	Общият обявен бюджет по приема за развитие на селските райони по Европейския земеделски фонд за развитие на селските райони е на стойност малко над 60 млн. евро, като заявените средства надвишават наличния бюджет с 39 на сто.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
