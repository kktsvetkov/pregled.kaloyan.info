

	<div class="art">
		<div id="article_text" class="s4" itemprop="articleBody">
			
			
			<p>
	<strong>Все по-опасният съсед</strong><br />
	<em>в. Капитал</em></p>
<p>
	&ldquo;Джамиите са нашите казарми, куполите са нашите шлемове, минаретата са нашите щикове, правоверните са нашите войници.&quot; Тези стихове, изрецитирани през 1997 г. от Реджеп Тайип Ердоган, му струват десетмесечна присъда и маркират политическото му битие. Днес затворите в Турция са пълни с негови опоненти, въображаеми или реални. И е много по-вероятно човек да се озове зад стените им заради несъгласие с президента, отколкото заради атака срещу светските устои на страната или подбуждане към религиозна омраза.</p>
<p>
	Турция след нощта на 15 юли все повече прилича на държавата от мечтите на Ердоган и от кошмарите на нейните партньори, най-вече тези в ЕС и НАТО. Опитът за преврат беше потушен за няколко часа, но ефектите от него ще се усещат дълго. Макар най-мрачните сценарии за задаваща се ислямска революция и нов Иран на южната граница на България да изглеждат пресилени, смазването на всякакви останки от опозиция и завоят към еднолично управление са в ход.</p>
<p>
	<strong>Дългова еуфория за милиард</strong><br />
	<em>в. Капитал</em></p>
<p>
	&quot;За събирането на изискуемите суми БАНКАТА има право по свой избор и преценка да предприеме други законосъобразни действия с цел погасяване на вземанията си по този договор.&quot; Под този текст, с известни вариации, се подписва всеки, който тегли заем или купува стоки на лизинг, с което се счита за предупреден, че ако не се издължи според погасителния план, банката може да запорира заплатата му, да тръгне да го съди, да разпродава имуществото му или направо да прехвърли цялата тази неприятна работа на друг.</p>
<p>
	Допреди няколко години кредиторите правеха предимно първото, сами се опитваха да си съберат дълговете, харчейки солидни суми за издръжка на армия от юристи и телефонисти. От почти две години насам по-използвана е втората схема, като банките не просто наемат специализирани компании да преследват длъжниците им, а направо им продават правата върху вземания, които пакетират в портфейли. Създаденият по този начин пазар е най-активният и бурно развиващ се, с удвоени обеми за по-малко от година и с отворени към момента сделки за над половин милиард лева номинал.</p>
<p>
	<strong>Уроци под чинарите</strong><br />
	<em>в. Капитал</em></p>
<p>
	&quot;Всички ни научиха с тези чинари&quot;, въздиша д-р Мария Димитрова, председател на Общинския съвет в Силистра. И е права. През февруари местната власт в Силистра реши да отсече 87 здрави чинара, садени през 60-те години на миналия век, за да ремонтира емблематичния за града централен булевард &quot;Цар Симеон Велики&quot;. Проектът за 5.3 млн. лв. е част от инвестиционната програма на Силистра, която се финансира от Оперативна програма &quot;Региони в растеж&quot; (ОПРР).</p>
<p>
	Документът е представен на обществеността, проектът за бул. &quot;Симеон Велики&quot; също - през 2013 г., но без &quot;дребната&quot; подробност, че се предвижда изсичане на дърветата. След като гражданите разбират, следват протестни акции, подписка срещу проекта и призиви от ландшафтни архитекти и ботаници за спасяването на чинарите, чийто жизнен цикъл може да достигне 2000 години. Наложи се лично премиерът Бойко Борисов да играе ролята на спасител на дърветата (преди да стане спасител на делфините тази седмица).</p>
<p>
	<strong>Колкото повече, толкова повече администрация</strong><br />
	<em>в. Капитал</em></p>
<p>
	&quot;Работата се разраства до запълване на наличното време.&quot; &ndash; Първи закон на Паркинсон за администрацията<br />
	2015 г. &ndash; В бюджет 2015 г. се залагат 10% намаление на разходите за администрация.<br />
	2014 г. &ndash; Проектобюджетът за 2014 г. предвижда намаляване на администрация с 10%.<br />
	2013 г. &ndash; Правителството планира съкращаване на администрацията и разходите за нея с 10%.<br />
	2012 г. &ndash; Общините планират намаление на администрациите си след настояването (писма от 2011 г.) на министъра на финансите за 15% съкращения.<br />
	2011 г. - Правителството предлага промени в Закона за администрацията, които да спрат нарастването на броя на служителите в централната и териториалните администрации на изпълнителната власт. Докладът за бюджета предвижда намаляване на администрацията с минимум 2500 щатни бройки.<br />
	2010 г. &ndash; Докладът за бюджета с планове за съкращаване на 15% от администрацията.</p>
<p>
	<strong>&quot;Отровните&quot; гъби от &quot;Кауфланд&quot; се оказаха безвредни</strong><br />
	<em>в. Сега</em></p>
<p>
	&quot;Отровните&quot; гъби печурки, внос от Полша, продавани от хипермаркета &quot;Кауфланд&quot;, се оказаха безвредни. Вчера Агенцията по храните обяви, че е пробите на гъбите, яхнията и подправките, които бяха изпратени за анализ в Германия за наличие на токсина атропин, са се оказали отрицателни.</p>
<p>
	През юни мъж, съпругата му и нейният баща бяха настанени в болница, след като консумирали яхния от заешко с гъби, закупени от търговска верига. Лекари сигнализираха, че симптомите приличали на отравяне с гъби, Агенцията по храните започна проверка, а партидите с печурки бяха изтеглени от магазините на веригата. Още тогава и производителят, и вносителят обявиха, че ще искат компенсации от държавата, ако пробите се окажат отрицателни.</p>
<p>
	<strong>Борисов: Падането на визите за Канада е приоритет</strong><br />
	<em>в. Стандарт</em></p>
<p>
	Отпадането на визите за български граждани за Канада е наш приоритет. Затова очакваме да бъде изготвен ясен график с конкретни стъпки за премахване на ограниченията за пътуване. Това заяви министър-председателят Бойко Борисов по време на среща с канадска делегация, която е на посещение у нас.</p>
<p>
	&bdquo;България е готова да окаже необходимото съдействие на експертния екип от Канада по събиране на необходимата техническа информация&quot;, заяви премиерът Борисов на ръководителя на делегацията Лариса Галадза, генерален директор на дирекция &bdquo;Допускане на гражданите, имиграция, бежанци и гражданство&quot; в канадското правителство.</p>
<p>
	<strong>Качват в регистър излезлите от употреба коли</strong><br />
	<em>в. Монитор</em></p>
<p>
	Излезлите от употреба коли ще се водят на списък в нова информационна система за отпадъците на Изпълнителната агенция по околна среда. Очаква се в отделен модул да е събрана цялата налична информация до края на годината. Това стана ясно от думите на министъра на околната среда и водите Ивелина Василева по време на петъчния парламентарен контрол. По думите й с цел постигане на повече публичност и прозрачност, от 3 май тази година вече работа нова онлайн платформа.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
