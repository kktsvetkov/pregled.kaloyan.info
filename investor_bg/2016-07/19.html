

	<div class="art">
		<div id="article_text" class="s4" itemprop="articleBody">
			
			
			<p>
	<strong>&quot;Чепеларе курорт&quot; е обявен в несъстоятелност</strong><br />
	<em>в. Капитал Daily</em></p>
<p>
	Първата стъпка към смяната на оператора на спортния център в Чепеларе е направена, след като &quot;Пампорово&quot; АД, което управлява съседния курорт, придоби дълга на собственика към Българска банка за развитие (ББР). Чрез договор за цесия компанията е поела задължения на &quot;Чепеларе курорт&quot; в размер на 3.1 млн. лв. за сумата 2.5 млн. лв. &quot;Пампорово&quot;, което се контролира от мажоритарния собственик на Българо-американска кредитна банка Цветелина Бориславова, наскоро съобщи, че е в процес на изкупуване на дълговете и придобиване на активите на закъсалото дружество. Сделката с ББР е първото поемане на задължения, вписано в Търговския регистър. Други големи кредитори са &quot;Интерлийз&quot; и Националната агенция за приходите (НАП).</p>
<p>
	<strong>Жалба блокира концесията за велосипеди под наем в София</strong><br />
	<em>в. Капитал Daily</em></p>
<p>
	Жалба до КЗК на един от четирите участника в състезанието за изграждане на система за обществени велосипеди в София - свързаното с Красимир Гергов обединение &quot;Вело Арчър София&quot;, накара Столичната община временно да спре процедурата по концесията. Така засега ценовите оферти няма да бъдат отворени във вторник, 18 юли, както бе по план.</p>
<p>
	<strong>Сърбия праща армия срещу бежанците през България</strong><br />
	<em>в. Сега</em></p>
<p>
	Бежанците, които преминават през България с надежда да стигнат до Западна Европа, вече ще бъдат сериозно затруднени по утъпканото трасе през Сърбия и Унгария. Сърбия ще изпрати армия в помощ на гранична полиция по границите с България и Македония заради неконтролируемия приток на мигранти. Това стана ясно след извънредно заседание на сръбското правителство в неделя вечерта. От няколко дни Сърбия критикува българските власти, че пускат чужденци през границата, като посочва, че 80% от тях са икономически мигранти - предимно от Пакистан и Афганистан, и нямат право на закрила.</p>
<p>
	<strong>Без задочници по право</strong><br />
	<em>в. Стандарт</em></p>
<p>
	Да се премахне задочната форма на обучение в юридическите факултети, да има единен държавен изпит за всички студенти, завършващи &quot;Право&quot;, и по-сериозен подход към свободно избираемите дисциплини. Това са част от предложенията на Асоциацията на прокурорите за предстоящата промяна на Наредбата за единните държавни изисквания за придобиване на висше образование по специалността право и професионална квалификация &quot;юрист&quot;. Становището на съсловната организация е било изпратено на министерството на правосъдието преди седмица.</p>
<p>
	<strong>Такси топят парите в спестовни сметки</strong><br />
	<em>в. Стандарт</em></p>
<p>
	Поддържането на спестовни сметки в някои банки в България носи сериозни загуби. Причината е, че доходността от парите в тях е отрицателна. Т.е. хората трябва да плащат, за да държат парите си в банките, вместо да получават доход от тях. Това се дължи на ниските лихви по спестяванията и таксите, които трезорите начисляват всеки месец или на година за обслужване на сметката. Таксите са различни - в някои банки не се начислява такава такса, на други места е 1 лев месечно (което прави 12 лв. годишно), а има трезори, които вземат по 2,50 лв. на месец, или 30 лв. за година. В повечето случаи не се взима такса за откриване на сметката, но в някои банки има и такива, за сметка на някои други облекчени условия. Има случаи на поставяне на минимални прагове за сумите по сметката - 100, 500 или 1000 лв., които не трябва да се снижават, в противен случай се губи и малката лихва по спестяването.</p>
<p>
	<strong>Градят гаранционни фондове в подкрепа на бизнеса</strong></p>
<p>
	<em>в. Труд</em></p>
<p>
	До края на годината в България трябва да заработят гаранционни фондове, които да подпомагат реализирането на проекти в икономиката. Наложително е и държавната власт да чуе мнението на науката и бизнеса в очертаването на новите европейски региони за планиране, заяви шефът на Съюза на икономистите проф. Кръстьо Петков в Монтана.</p>
<p>
	Досега у нас има създадени два гаранционни фонда &ndash; софийски и национален, в който има 15-20 млн. лева. За да има успех тази инициатива и да помогне на практика раздвижването на икономиката обаче, гаранционни фондове трябва да бъдат учредени във всички региони в страната, каза проф. Петков.</p>
<p>
	<strong>Китайските молове у нас са пред фалит заради поскъпването на юана</strong><br />
	<em>в. 24 часа</em></p>
<p>
	Много закъсали са и популярните напоследък китайски молове, каквито вече има във всеки по-голям град. Евтините китайски дрехи, обувки и електроника са на път да изчезнат от сергиите у нас. Причина за това е, че вносителите масово са спрели да правят нови поръчки заради поскъпването на юана и оборотите им падат главозамайващо, пише &quot;Телеграф&quot;.</p>
<p>
	&bdquo;Най-силно е засегнат секторът на електрониката, където оборотите са паднали повече от три пъти&rdquo;, съобщи председателят на Българо-китайската търговско-промишлена камара Виктор Азманов, цитиран от изданието.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
