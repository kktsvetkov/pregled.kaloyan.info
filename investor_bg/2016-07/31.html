

	<div class="art">
		<div id="article_text" class="s4" itemprop="articleBody">
			
			
			<p>
	<strong>Ще може ли Европа да се пази сама</strong><br />
	в. Капитал</p>
<p>
	&quot;Имаме членове на НАТО, които не си плащат сметката... Не може да не си плащаш сметката. Те имат задължение да го правят. Много страни, които са в НАТО, не извършват тези плащания, не правят това, което би трябвало да правят. Това е големият въпрос.&quot;</p>
<p>
	Тази реплика на републиканския кандидат за президент на САЩ Доналд Тръмп, произнесена в отговор на въпрос дали американската армия би защитила Латвия, Литва или Естония при евентуално руско нападение, премина като студена тръпка през европейските столици. Ефектът от нея ще продължи да се усеща още дълго &ndash; най-малкото докато през ноември стане ясно кой ще е новият обитател на Белия дом. Големият проблем е, че тя поставя под въпрос основополагащия принцип на Северноатлантическия алианс: че атаката срещу една държава членка автоматично задължава останалите да я защитят. В случая със САЩ става дума за участието на държавата, чийто военен бюджет превишава парите за отбрана на следващите 10 страни, взети заедно.</p>
<p>
	<strong>За един по-пробит одит</strong><br />
	<em>в. Капитал</em></p>
<p>
	Законът за независимия финансов одит определено е специализирано четиво, към което едва ли някой би посегнал доброволно, още по-малко когато е във ваканция. Той засяга пряко около 700 одитора, но всъщност е материя за милиарди и има ефекти не само за почти всяка голяма компания, а и за данъкоплатците, както показа случаят с фалиралата КТБ. Това беше най-грандиозният пример за одиторски провал в новата ни история - години наред необезпечените кредити към свързани лица останаха официално незабелязани. Сляпо беше и другото ниво на проверка - регулаторите, и затова сега загубата за всички ни ще е близо 4 млрд. лв.</p>
<p>
	Ако народните представители не прелистят близо стоте страници законопроект, докато са на плажа, през есента няма да могат да вземат най-правилното решение при гласуването на промените в одиторския закон на второ четене.</p>
<p>
	<strong>Харчим по 1260 лв. за лятна ваканция</strong><br />
	<em>в. Стандарт</em></p>
<p>
	Българите харчат през почивката си средно по 1260 лв. Това показва проучване на Профи кредит, проведено в България, Чехия, Полша и Словакия. Разходите на българите за почивка са най-малко спрямо другите държави в анкетата. Всеки втори българин е готов да осигури пари за ваканцията си със заем, това важи и за поляците. Чехите и словаците са по-предпазливи и едва 25% от тях биха взели пари на кредит.</p>
<p>
	80% от българите са планирали почивка за лятото. Предпочитаната дестинация за сънародниците ни е Гърция - 39%, следват я Турция - 17%, Италия - 14%, и Испания - 11%.<br />
	Копирано от standartnews.com</p>
<p>
	<strong>Дори прокуратурата откри, че полицаи участват в трафика на мигранти</strong><br />
	<em>в. Сега</em></p>
<p>
	Корумпирани полицаи са закриляли срещу заплащане каналджии и директно са участвали в трафик на мигранти към сръбската граница. В работното си време срещу такса &quot;спокойствие&quot; те осигурявали безпрепятствено преминаване на колите с чужденци, а в почивните си дни сами са се занимавали с каналджийство. Това заявиха от прокуратурата часове след като четирима служители на областната дирекция на МВР-София бяха арестувани. Разследващите обаче не споменаха и дума дали над полицаите е имало чадър от по-високо ниво.</p>
<p>
	Това е една от малкото операции срещу служители на реда, макар да е публична тайна, че каналджиите няма как да работят без полицейски протекции. Акцията по залавянето им и бе предхождана от протест на сръбското правителство, че се налага армията им да се включи в опазване на общата ни граница заради масовото нахлуване на нелегални мигранти откъм България. Тогава главният комисар Георги Костов отвърна, че &quot;Сърбия няма повод за притеснение от гледна точка на сигурнoстта, но не е коректно да се коментират действията по охрана на граница на съседна държава&quot;. В началото на тази седмица граничари задържаха 40 афганистанци, 11 пакистанци и 5 сирийци при опит да преминат българо-сръбската граница.</p>
<p>
	<strong>Лъжат ни с фалшиви промоции по морето</strong><br />
	<em>в. Монитор</em></p>
<p>
	Масово ни лъжат с фалшиви промоции по морето. Търговците често не спазват законовия срок, при който една стока може да бъде пусната на промоция. Според закона намалението се прави, след като стоката поне един месец е продавана на редовната цена. Това съобщи Димитър Маргаритов, председател на Комисията за защита на потребителите (КЗП).</p>
<p>
	Маргаритов предупреди туристите да бъдат внимателни и да не допускат да бъдат подведени по анонси за бомбастични нереални намаления в магазините по курортите или на цени в евро в менютата на заведенията.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.inygrebin@tznvy.pbz" id="worker_creator_email">Елена Кирилова</a></i></div>		</div>
	</div>

	<!-- Mobile payment branding -->
	
	
