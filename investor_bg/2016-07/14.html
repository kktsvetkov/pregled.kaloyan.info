

	<div class="art">
		<div id="article_text" class="s4" itemprop="articleBody">
			
			
			<p>
	<strong>Индустриален разцвет на Пловдив</strong><br />
	<em>в. Капитал Daily</em></p>
<p>
	Средни по размер, но осезаемо по-бързи по растеж. Развитието на най-големите 50 дружества в Пловдив и региона през миналата година (виж таблицата) нагледно илюстрира някои от основните тенденции в икономиката на страната за последните 12 месеца. Почти всички производители, които са почти половината от състава на подреждането, увеличават бизнеса си, като често темповете на растеж са двуцифрени, търговците и на дребно, и на едро записват силна година.</p>
<p>
	<strong>Заводът &quot;Елма&quot; - от Николай Банев към фамилия Мондешки</strong><br />
	<em>в. Капитал Daily</em></p>
<p>
	Активите на фалиралия завод за електромотори на Николай Банев - &quot;Елма&quot; - Троян, имат нов собственик срещу 2.15 млн. лв. Той е също познато лице - братът на ловешкия адвокат Момчил Мондешки, който до неотдавна е припознаван като &quot;вратата&quot; към Търговското отделение на Софийския градски съд по времето на Владимира Янева.</p>
<p>
	<strong>30 хиляди души са напуснали България през 2015 г.</strong><br />
	<em>в. Сега</em></p>
<p>
	Пожелалите да емигрират от България през 2015 г. са повече от чуждите граждани, поискали да се заселят у нас, сочат данни на Института за изследване на населението и човека при БАН, цитирани от Дарик радио. Според тях през миналата година 29 470 българи са се изселили, а предпочитаните дестинации са Германия, Великобритания и Испания. Установилите се чужденци у нас са близо 25 000, като една четвърт от тях са граждани на Турция.</p>
<p>
	Както през последните няколко години, и през миналата най-често напускащите страната ни - 43.6%, са трудоспособни млади хора между 20 и 39 години. При по-възрастните между 40 и 59 години този процент е с 18 пункта по-нисък. Най-младите емигранти - под 20 години, са 17.5% от напусналите България. Малко над половината - 52% от напусналите страната, са мъже. Една четвърт от емигриралите са избрали за своя втора родина Германия, а по 14% - Великобритания и Испания.</p>
<p>
	<strong>Новите правила на фонда за лечение няма да облекчат децата</strong><br />
	<em>в. Сега</em></p>
<p>
	Неправителствените организации в обществения съвет към фонда за лечение на деца не са съгласни с оповестените преди седмица промени в правилника на дейността му. Според представителите им предложенията на работната група, изготвила новите правила, не само, че няма да подобрят работата на институцията в бъдеще, но и ще доведат до още повече усложнения.</p>
<p>
	&quot;В този правилник има абсурдни неща&quot;, заяви пред &quot;Сега&quot; Красимира Величкова от организацията &quot;Български дарителски форум&quot;, която е член на обществения съвет към фонда. &quot;Предлагаме проектът да бъде оттеглен и написан наново, като този път процесът да е придружен с широко обществено обсъждане&quot;, категорична е Величкова.</p>
<p>
	<strong>Фирмите за хора с увреждания ще печелят по-малко търгове</strong><br />
	<em>в. Сега</em></p>
<p>
	Броят на стоките и услугите, за които фирмите за хората с увреждания ще имат пълно предимство при обществените поръчки, се намалява на 103. Това реши вчера кабинетът с приемането на списъка по новия Закон за обществените поръчки, влязъл в сила още от април. Преди това фирмите, наели на работа инвалиди, имаха предимство при огромен брой търгове - за 385 стоки и услуги. Боядисването на сгради, продажбата на билети, уеб дизайн и др. сега отпадат.</p>
<p>
	Последният Закон за обществените поръчки въведе ограничения за специализираните предприятия за хора с увреждания, защото предимството, което им се даде в края на 2014 г., доведе до бум на тези фирми, фиктивни работни места и изкривяване на конкуренцията. Търговете по стоките и услугите са запазени за тези компании. Ограниченията в момента са три. Новото изискване е да са регистрирани като специализирани предприятия или кооперации на хора с увреждания най-малко 3 години преди обявяването на поръчката.</p>
<p>
	<strong>1,6 млн. лв. инвестирани в общинските болници</strong><br />
	<em>в. Стандарт</em></p>
<p>
	Около 1,6 млн. лева са инвестициите в общинските болници и поликлиниките от бюджета на Столична община и приватизационния фонд. Това обяви кметът на София Йорданка Фандъкова. Тя извърши проверка на ремонта и модернизацията в Неврологично отделение на Първа МБАЛ-София ЕАД. В реконструкцията общината е вложила 350 хил. лв.</p>
<p>
	&quot;Това е една от общинските болници, за която ние ясно казахме, че ще направим всичко възможно да оздравяваме и защитаваме, защото София се нуждае от своите общински болници&quot;, заяви Фандъкова. Тя подчерта, че в болничното отделение работят едни от най-добрите специалисти. &quot;Това е добрият модел - болница, която работи добре, да отдели от своя ресурс и ние да добавим. Тогава ефектът е много по-голям.</p>
<p>
	<strong>2 бона за топла вода, ако не си пуснал инкасатора</strong><br />
	<em>в. Монитор</em></p>
<p>
	Близо 2 бона дължи четиричленно семейство за топла вода, което не е пуснало в дома си отчетник от фирмата за дялово разпределение. Сумата е със 700 лева по-висока от това, което е платило същото семейство за топла в&nbsp; ода за по-предния отоплителен сезон - 2014/2015, въпреки че тази зима топлинната енергия беше с 20% по-евтина. Това показват данните на най-голямата фирма на пазара на топлинното счетоводство.</p>
<p>
	Причината за огромните сметки за топла вода, които ще получат някои абонати, е промяната в Наредбата за топлоснабдяване от миналото лято, която казва, че, който не пусне топлинния счетоводител на отчет, ще получи сметка със служебно начислени до 8 куб. м топла вода на ден на човек, или до 100 кубика на човек годишно. Това важи и за всички клиенти на топлофикацията, които нямат водомери, или имат, но те не са пломбирани или са повредени.</p>
<p>
	<strong>Вдигат индустриален парк в Петрич</strong><br />
	<em>в. Монитор</em></p>
<p>
	Правителството прехвърли на община Петрич безвъзмездно правото на собственост върху два поземлени имота - частна държавна собственост, за изграждане на индустриален парк в близост до града, съобщи пресслужбата на МС.<br />
	Очаква се там да бъдат привлечени експортно ориентирани инвестиции, да се създадат нови работни места и по-висок икономически ръст. Двата терена, с обща площ над 187 дка, се намират в местностите Амушеви лъки и Тръстен имот край Петрич.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
