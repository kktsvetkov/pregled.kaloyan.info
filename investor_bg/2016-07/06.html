

	<div class="art">
		<div id="article_text" class="s4" itemprop="articleBody">
			
			
			<p>
	<strong>Кандидат с преписана концепция е новият шеф на Софийски апелативен съд</strong><br />
	<em>в. Капитал Daily</em></p>
<p>
	Съдия Даниела Дончева е новият председател на Софийски апелативен съд (САС). През последните седем години тя изпълнява функциите на зам.-председател на съда. В нейна подкрепа гласуваха девет членове на съдийската колегия на съвета (осем от които от лобито около главния прокурор Сотир Цацаров и председателя на Върховния административен съд Георги Колев), а петима бяха &quot;против&quot;.</p>
<p>
	Софийският апелативен съд е втора инстанция на съдилищата от цяла Западна България, в това число и на ключовия Софийски градски съд, в който се гледат голяма част от търговските дела в страната.</p>
<p>
	<strong>&quot;Булпрос&quot; се разраства с нова компания</strong><br />
	<em>в. Капитал Daily</em></p>
<p>
	Една от младите и най-бързо растящи софтуерни компании в България - &quot;Булпрос&quot;, добавя нов бизнес към портфолиото си. С новооснованото дружество &quot;Иннексис консултинг&quot; компанията ще влезе в интегрирането на бизнес софтуер и системи за управление, с което очаква да засили присъствието си на българския пазар.</p>
<p>
	За последните няколко месеца &quot;Булпрос&quot;, в чиято група влизат общо пет компании в различни IT направления, привлече общо 3.5 млн. евро вложения - от двата фонда BlackPeak и NEVEQ II, както и от един частен германски инвеститор.</p>
<p>
	<strong>Разходите за заплати и осигуровки в общините се увеличават</strong><br />
	<em>в. Капитал Daily</em></p>
<p>
	Разходите на държавата за заплати и осигуровки през първите пет месеца на годината са със 70 млн. лв. повече спрямо същия период на предходната година. Детайлната разбивка на данните от изпълнението на бюджета показват, че общите разходи са вече близо 2.5 млрд. лв. В централната власт (министерства, агенции, комисии и други специализирани структури) има намаление, макар и само с десетина милиона. При общините има увеличение със 70 млн. лв. Други институции като учебни заведения, държавни медии, БАН, парламент, съдебна власт също вдигат леко разходите си.</p>
<p>
	От доклада за структурата на държавната администрация за 2015 г. се вижда, че числеността на общинските и районните администрации остава без промяна спрямо предходната година &ndash; 24 495 души. В същото време централната администрация и нейните представители по места в страната са намалели минимално с 1.2% до 112 740 души.</p>
<p>
	<strong>Лявото обединение за президентските избори зацикли</strong><br />
	<em>в. Сега</em></p>
<p>
	Плановете за широко обединение вляво за президентските избори изглеждат далечни и след приключилия в неделя вътрешнопартиен референдум, организиран от БСП. Допитването трябваше да покаже как членовете на партията виждат участието й на вота. Мнозинството от гласувалите (84%) са подкрепили сегашния коалиционен формат - БСП лява България. Над половината (52%) обаче биха склонили и на партньорство с АБВ. Интерпретацията на резултатите доведе до задочен спор на БСП с АБВ заради нежеланието на червените да обмислят евентуалната кандидатура на водещите фигури в АБВ - Георги Първанов и Ивайло Калфин.</p>
<p>
	Според предварителните данни в допитването са участвали 72 382 членове на БСП, като активността е близо 73%. От тях 72 на сто искат партията да се включи в лява коалиция. Само 23% смятат, че столетницата има сили да се яви самостоятелно на изборите. Нищожно нисък е процентът на гласувалите за съюз с други формации, различни от левите (0.56%), или да бъде подкрепен независим кандидат, издигнат от инициативен комитет (3.14%).</p>
<p>
	<strong>Бивш шеф на Центъра за градска мобилност отново си иска поста</strong><br />
	<em>в. Сега</em></p>
<p>
	Допуснат за участие в надпреварата за свободните местата на бордни директори на Центъра за градска мобилност в София е един от представителите на старото ръководство на дружеството. Бившият журналист Свилен Кръстев, който беше един от петимата с поискана от кмета Йорданка Фандъкова оставка, отново реши да се пробва за старата си ръководна позиция въпреки негативите, които отнесе заедно с колегите си след разкриване на скандална поръчка за 60 спирки в София, която се оказа спечелена от фирма на съпруга на бившата вече депутатка от ГЕРБ Ирена Коцева.</p>
<p>
	<strong>НАП започва ревизии и в счетоводния бранш</strong><br />
	<em>в. Сега</em></p>
<p>
	Счетоводният бранш е поредният рисков сектор, в който Националната агенция за приходите започва проверки и ревизии. Анализът на данъчните експерти е показал повишен риск от неспазване на данъчното и осигурително законодателство. По информация на &quot;Сега&quot; рискът за хазната се оценява на около 100 милиона лева годишно.</p>
<p>
	С цел да намалят този риск данъчните започват кампания, която ще продължи и през 2017 г. Ще бъдат проверявани на случаен фирми и еднолични търговци, извършващи счетоводни услуги и съставящи финансови отчети на предприятията, става ясно от изпратено от НАП писмо до канторите. От НАП ще проверяват и дали финансовите отчети се изготвят от счетоводители, които имат договор със съответното предприятие и дали имат необходимото образование и стаж по специалността.</p>
<p>
	<strong>По-малко тютюнджии в Пиринския край</strong><br />
	<em>в. Стандарт</em></p>
<p>
	Сериозен отлив на тютюнопроизводители в Пиринския край. В единния електронен регистър са се вписали само 2400 производители, а крайният срок за това изтече. Все повече хора се отказват да сеят лехи и да превиват гръб по тютюневите ниви. Причините са ниските изкупни цени и несигурността в бранша. В симитлийското село Долно Осеново с 20% е намалял броят на тютюнджиите, в някои селища в Неврокопско, където се отглежда най-много тютюн, отливът е още по-голям.</p>
<p>
	&bdquo;Младите хора в работоспособна възраст избират да станат гурбетчии, тук остават само пенсионерите, които продължават да гледат тютюн. Хората се отчаяха, държавата изостави напълно този сектор и нещата очевидно няма да се променят&quot;, твърди земеделският производител от Хаджидимово - Иван Сабахлъков.</p>
<p>
	<strong>Обходният път на Габрово е наполовина готов</strong><br />
	<em>в. Новинар</em></p>
<p>
	Към днешна дата има добър напредък по обхода на Габрово в голяма част от оставащите за довършване работи. Много е трудно да се определи точният процент, защото дейностите са различни като специфика и напредъкът се изчислява по различен начин. Можем да приемем, че половината от проекта&nbsp; е вече готов. Това съобщи министърът на регионалното развитие и благоустройството Лиляна Павлова, която инспектира изграждането на обходния път на Габрово при посещението си в града.</p>
<p>
	Предстои ни довършване на съоръжението, по което единственият по-критичен момент остава преместването на далекопровода. Предстои да се направят последните стъпки, а изместването ще се извърши от енергоразпределителното дружество, информира още Павлова. Когато това стане факт, ще може да завърши работата по оставащите около 4 км заедно с етапната връзка от пътя, допълни тя.</p>
<p>
	<strong>Туроператорите под лупа за ученическите екскурзии</strong><br />
	<em>в. Новинар</em></p>
<p>
	Туроператорите са под лупа при организацията на ученически екскурзии. Комисията за защита на потребителите има готовност да предоставя на Регионалния инспекторат по образованието информация от своята база данни за всеки туроператор за това какви за резултатите от неговата дейност и дали той е надежден за организиране на пътуване на ученическа група. Това заяви пред БНР председателят на Комисията за защита на потребителите Димитър Маргаритов.</p>
<p>
	Миналата година комисията е констатирала проблеми в организирането на пътувания на ученици. Те са се дължали на това, че мними туроператори са осъществявали нерегламентирана дейност, като са влизали във взаимоотношения с училища, в резултат на което се е стигало до нереализиране на екскурзии или до напрежение по време на провеждането им.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
