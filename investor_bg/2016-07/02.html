

	<div class="art">
		<div id="article_text" class="s4" itemprop="articleBody">
			
			
			<p>
	<strong>КЗК не спря концесията за летището &quot;в името на обществения интерес&quot;</strong></p>
<p>
	<em>в. Сега</em></p>
<p>
	Комисията за защита на конкуренцията (КЗК) не спря концесията за летище София. Това става ясно от решението на антимонополния орган, който оставя без уважение жалбата на кувейтския консорциум срещу обявената на 2 юни процедура за търсене на инвеститори. Основание за отказа според мотивите на комисията е защита на обществения интерес.</p>
<p>
	Жалбата от &quot;Мохамед Абдулмохсин ал Карафи и синове&quot; беше подадена на 15 юни, а процедурата беше временно спряна на 19 юни. След като КЗК отхвърли искането за спиране на концесията, компанията може да обжалва решението в съда в тридневен срок. Решението на комисията е от 23 юни. Вчера от транспортното министерство, което пусна условията и изискванията за бъдещите кандидати, лаконично коментираха пред &quot;Сега&quot;, че процедурата продължава. Говорителят на КЗК Марио Гаврилов допълни, че става дума за решение по искането на мярката за временно спиране на процедурата, но комисията не се е произнесла по същество.</p>
<p>
	<strong>Търговете за доставка на гориво стават задължителни</strong></p>
<p>
	<em>в. Сега</em></p>
<p>
	Държавни структури като министерства и агенции, както и общините, вече задължително ще трябва да обявяват търг при покупката на горива и стоки. Промените са във връзка с новия Закон за обществените поръчки (ЗОП) и са заложени в проект на постановление, публикувано за обществено обсъждане от Министерството на финансите. С него се предвижда да бъде силно ограничен списъкът със стоките, които могат да се договарят директно, без обществена поръчка.</p>
<p>
	Забраната е насочена основно към горивата и всички видове петролни продукти, които можеха да се купуват без търг, ако това става на стокова борса. Наред с горивата, отпада и възможността ведомствата да купуват без процедура по ЗОП и хранителни стоки като фасул, месо, олио, мляко, сол и др. В момента около 200 продукта могат да бъдат купени или продадени от държавата чрез пряко договаряне или през стоковите борси. Това е &quot;прекомерно широк&quot; списък и не дава увереност, че се постигат най-добрите цени, пише в мотивите на финансовото министерство.</p>
<p>
	<strong>Дянков: Brexit носи 2-3 г. несигурност в ЕСКопирано от standartnews.com</strong><br />
	<em>в. Стандарт</em></p>
<p>
	Не е вярно, че сме готови за влизане в Еврозоната, казва бившият вицепремиер и министър на финансите Симеон Дянков. Резултатите от референдума във Великобритания са изненадващи и много тревожни, защото предстоят 2-3 години на значителна несигурност в Европа.</p>
<p>
	Това, което се случи във Великобритания предполага подобно развитие, предполагам, в САЩ в края на тази година. Същата реторика, същите коментари, които водеха до&nbsp;Brexit, се водят в момента в САЩ от един от президентските претенденти &ndash; Доналд Тръмп.&nbsp;Той има също доста по-голяма подкрепа, отколкото всички си мислехме буквално преди няколко седмици. При един евентуален негов успех светът ще се разкъса допълнително.</p>
<p>
	Това каза за предаването &bdquo;Хоризонт за вас&quot; бившият вицепремиер и министър на финансите&nbsp;Симеон Дянков, който отличи три притеснителни факта за България след вота във Великобритания. В следващите 2-3 години ние, България и въобще нашият регион няма да са във вниманието на Брюксел и ЕС.</p>
<p>
	Както преди няколко години всички се занимаваха с Гърция, следващите няколко години всички политици и хора в Брюксел ще се занимават с Brexit, което означава, че&nbsp;част от проблемите на нашия регион - например Единния енергиен съюз в Европа, нещо, което е необходимо на България и Източна Европа като цяло, ще мине на заден план.</p>
<p>
	<strong>Акцизите от цигари скочиха с 23%</strong></p>
<p>
	<em>в. Стандарт</em></p>
<p>
	<strong><span style="font-weight: normal">Приходите в държавния бюджет от акциз върху цигарите скочиха с 23% и за първите пет месеца на годината са в размер на 874,3 млн. лв., сочат данните на Министерството на финансите.</span></strong><strong> </strong>При горивата и алкохола също има ръст на приходите от акциз - съответно със 7,6% и 5,6%. Явно предприетите мерки срещу сивата икономика дават резултат. Това се доказва и от приходите от ДДС, които за първите пет месеца от годината се увеличават с 442 млн. лв., или с 13,5% до 3,7 млрд. лв. Увеличението на приходите от ДДС е над четири пъти по-голямо от ръста на икономиката, който за миналата година е 3%. Очевидно повишените постъпления от ДДС се дължат до голяма степен на засиления контрол и изваждането на оборотите на светло.</p>

			<div style="display: block; clear: both; padding-top: 10px;"><i>По статията работи: <a href="znvygb:enqvan.xbyrin@tznvy.pbz" id="worker_creator_email">Радина Колева</a></i></div>		</div>
	</div>

	<!-- Mobile payment branding -->
	
	
