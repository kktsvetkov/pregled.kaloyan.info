

	<div class="art">
		<div id="article_text" class="s4" itemprop="articleBody">
			
			
			<p>
	<strong>Най-големите вятърни паркове: Стабилни приходи, но несигурни печалби</strong><br />
	<em>в. Капитал Daily</em></p>
<p>
	Стабилни приходи, но силно променлив краен финансов резултат, който често се редува с печалба и загуба. Това показват финансовите резултати на най-големите производители на вятърна енергия в страната за последните години. И ако при постъпленията няма изненади, тъй като са от гарантирани изкупни цени, то нестабилността на печалбите се влияе от специфични фактори при отделните компании. Сред тях са големи разходи за лихви, при други са повече за амортизации и поддръжка, обезценки на активи и вземания.</p>
<p>
	<strong>Автопаркът: по-голям, но стар</strong><br />
	<em>в. Капитал Daily</em></p>
<p>
	Продажбите на нови леки автомобили в България са скочили със 7% през първото полугодие, макар и да има отчетен спад за последния месец - юни. Това показва обявената преди дни европейска статистика. За добри продажби говорят и представители на вносителите - по техни данни увеличението е около 6%. Ръстът идва, след като пазарът се вдига вече няколко поредни години след кризата.</p>
<p>
	<strong>Европол: България е задържала 21 джихадисти</strong><br />
	<em>в. Сега</em></p>
<p>
	България е задържала 21 джихадисти през 2015 г. Това е посочено в годишния доклад на Европол. В целия ЕС за миналата година са задържани 687 радикални ислямисти, които са част от общо 1077 арестувани за терористични дейности. 94 на сто от съдените по обвинения, свързани с джихадизъм, са били намерени за виновни, отчита Европол. В доклада терористите са разделени на категории - джихадисти, леви екстремисти, десни екстремисти, терористи срещу определена кауза и с неясни мотиви.</p>
<p>
	Преди седмица ДАНС обяви в годишния си доклад, че 29 чужденци са изгонени от страната за съпричастност към различни терористични организации.</p>
<p>
	<strong>БДЖ качва пътниците си на автобус</strong><br />
	<em>в. Сега</em></p>
<p>
	БДЖ изпадна в абсурдното положение да качва пътниците си на автобуси, вместо на влак по част от редовните си линии. Причината е в остарелите локомотиви, които вече не стигат, за да може националният превозвач да си спазва разписанието. Това стана ясно от разпространено вчера съобщение на &quot;БДЖ - Пътнически превози&quot;, което въвежда временни промени в движението на влаковете.</p>
<p>
	Новият, наречен &quot;летен&quot; график е за 11 пътнически линии. Той влиза в сила след по-малко от седмица - от 27 юли, и ще важи до 15 септември. По някои по-малко натоварени направления вместо на влак пътниците ще бъдат качвани на автобуси за сметка на железницата. Временните промени в разписанието ще засегнат основно влакове, които се движат по второстепенни маршрути.</p>
<p>
	<strong>Зам.-министри на финансите не взимат пари от бордове</strong><br />
	<em>в. Стандарт</em></p>
<p>
	Членовете на Политическия кабинет на министъра на финансите Владислав Горанов не получават възнаграждение за участието си в бордове. Това се посочва в писмен отговор на министъра на въпрос на няколко депутата. Зам.-министрите участват в бордове, защото законите изискват в управлението на редица структури да има представител на МФ. Зам.-министърът на финансите Кирил Ананиев е председател на надзора на здравната каза, зам.-председател на НС на ББР, и член на УС на ДФ &quot;Земеделие&quot;.</p>
<p>
	<strong>На левче падна таксата за дърва от поразена гора</strong><br />
	<em>в. Монитор</em></p>
<p>
	До 1 лв. на корен ще бъде намалена таксата за добив на дървесината, повалена от снеголома през 2016 година, а поевтиняването се отнася само за процедурата за предоставяне на дърва за огрев за местното население, съобщиха от ръководството на Южноцентралното държавно предприятие в Смолян.</p>
<p>
	Това е поредното намаление на цената и ще влезе в сила от началото на август. С по-ниската такса се цели да се ускори добиването и изнасянето на падналата дървесина от горите, останала след снежното бедствие през март миналата година. Горските експерти в Смолянско са обезпокоени от увеличаващите се площи, в които протичат процеси на съхнене на бял бор.</p>
<p>
	<strong>Повече инспектори ще следят качеството на горивата</strong><br />
	<em>в. Монитор</em></p>
<p>
	Увеличава се броят на експертите, занимаващи се с контрола на качеството на течните горива в Агенцията по метрология. Това предвижда проект на правителствено постановление, цитиран от strategy.bg.</p>
<p>
	През 2015 г. са извършени 1156 проверки на обекти, а през 2014 г. - 445. Съвместните инспекции с други държавни институции ръководени от новосъздадения &bdquo;Междуведомствен координационен център за противодействие на контрабандата и контрол на движението на рискови стоки и товари&ldquo; при ГДБОП-МВР, доведоха освен до висока натовареност и до постигане на високи резултати в борбата с контрабандата.</p>
<p>
	<strong>Нови правила за европарите за медиите влизат в сила до дни</strong><br />
	<em>в. 24 часа</em></p>
<p>
	До 30% от парите за реклама на европейските програми да са за телевизии и радиа, националните да имат предимство пред регионалните в съотношение 80 към 20, да се следи рейтингът на предаванията, а за кампаниите в печатните медии да се вземат предвид специфичното им съдържание и тяхното покритие.</p>
<p>
	Това са част от новите правила за разпределение на парите за реклама на европейските програми, които ще влязат в сила до дни. Те предвиждат по-малко пари за телевизиите, които ги получаваха без търг, с пряко договаряне. Ограничението от 30% досега не съществуваше. В същото време новите правила дават глътка въздух на останалите медии - печатни и онлайн, макар че те ще продължат да се състезават на търгове за рекламните европриходи.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
