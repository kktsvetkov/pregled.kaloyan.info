

	<div class="art">
		<div id="article_text" class="s4" itemprop="articleBody">
			
			
			<p>
	<strong>БЕХ емитира облигации за 550 млн. евро при доходност от 5.125%</strong><br />
	<em>в. Капитал Daily</em></p>
<p>
	Българският енергиен холдинг (БЕХ) пласира втора емисия корпоративни облигации на международните капиталови пазари и така се превърна в местното дружество, привлякло най-голям финансов ресурс по този начин. Само за два дни процедурата по предлагане на 5-годишни необезпечени книжа събра необходимия инвеститорски интерес и приключи със записване на облигации за 550 млн. евро. Подадените заявки бяха почти четири пъти повече - за 2.1 млрд. евро.</p>
<p>
	Постигнатата доходност е 5.125%, което се приема от експертите за добър резултат на фона на проблемите в енергийния сектор и колебливите капиталови пазари след Brexit и преврата в Турция. Сред причините за успеха е, че със старта на процедурата бе обявено, че неназован инвеститор е резервирал 20% от емисията, което даде позитивен сигнал на останалите участници. По информация на &quot;Капитал&quot; от два източника ангажиментът е на Европейската банка за възстановяване и развитие (ЕБВР).</p>
<p>
	<strong>Парламентът плахо даде власт и независимост на съдиите</strong><br />
	<em>в. Капитал Daily</em></p>
<p>
	Важна крачка за отнемане едноличната власт на ръководителите на съдилищата и въвеждане на съдийското самоуправление беше направена във вторник с окончателното приемане на текстове в Закона за съдебната власт в парламента. На общите събрания на съдилищата беше дадена възможност да решават ключови въпроси по управлението на съда, както и да издигат номинации пред Висшия съдебен съвет за председатели. По този начин може да бъде разбит порочният модел политически и икономически кръгове през ВСС да назначават близки до тях началници в съда, които да имат еднолична власт в управлението.</p>
<p>
	Друга добра новина е, че парламентът отхвърли предложението членовете на ВСС, които са били съдии, прокурори и следователи, автоматично да бъдат повишавани след края на мандата им. Главният прокурор пък ще може да бъде викан и изслушван от Народното събрание по някои въпроси, като ще могат да му бъдат задавани и писмени въпроси от граждани.</p>
<p>
	<strong>Гражданският сектор в България продължава да е нестабилен</strong><br />
	<em>в. Капитал Daily</em></p>
<p>
	Гражданският сектор в България е нестабилен и не е подобрил състоянието си през последните четири години, като индексът за устойчивост на неправителствените организации в България за 2015 г. е 3.3 при скала от 1 (най-висока степен на устойчивост) до 7 (най-ниска). Той бе представен във вторник от Българския център за нестопанско право (БЦНП).</p>
<p>
	Индексът изследва няколко сфери. Според данните България бележи подобрение по отношение на организационния капацитет, застъпничеството и предоставянето на услуги. Влошава се по показателя правна среда и има застой на финансовата устойчивост, инфраструктурата и обществения престиж на неправителствените организации (НПО).</p>
<p>
	<strong>Ремонтираната магистрала &quot;Марица&quot; влезе в нов ремонт</strong><br />
	<em>в. Сега</em></p>
<p>
	Ремонт на ремонтиран само преди 5 години участък от магистрала &quot;Марица&quot; започна вчера. От Агенция &quot;Пътна инфраструктура&quot; (АПИ) обявиха, че се работи по стария участък между Харманли и Любимец. Причината според държавните експерти е в изполвания битум, който не издържал на високите температури. В резултат, заради интензивния трафик на тирове, са се образували коловози, дълбоки 30 и повече сантиметра, които са опасни за движението.</p>
<p>
	Проблемният участък е строен през 2008 г. През 2010 г. бе ремонтиран и тържествено открит от премиера Бойко Борисов в първия му мандат и от тогавашния строителен министър Росен Плевнелиев. Тази част от магистралата е около 16 км.</p>
<p>
	<strong>Прокуратурата пак засече вредни храни в училищните столове</strong><br />
	<em>в. Сега</em></p>
<p>
	Поредна порция нарушения на изискванията за храните, които се предлагат на децата в училище, откри прокуратурата. Проверките този път са в Западна България. Подсладени сокове, сандвичи със съмнителна кайма и продукти с опасни за здравето съставки са част от намерените вредни храни, предлагани в лавки и столове в школа в Благоевград, Видин, Враца, Монтана и София. Масово е констатирана и лоша хигиена на персонала, плесени в кухните и др.</p>
<p>
	В София са инспектирани над 200 обекта, предлагащи храни в детски градини и училища, в които са открити продукти, които не отговарят на изискванията за здравословно хранене. Не се посочват конкретните артикули, нито в колко от обектите са намерени те. Сред общите констатации са - липса на топла вода в конкретните обекти, незадоволителни сграден фонд и технологично оборудване, липса на изградена ефективна аспирация над всички топлинни уреди в кухненски блок, наличие на плесени и корозия по стените и съоръженията, съхранение на продукти без етикет и данни за вида на продукта, начина на съхранение и срока на годност.</p>
<p>
	<strong>Столицата пак опитва да прокара скандална концесия в транспорта</strong><br />
	<em>в. Сега</em></p>
<p>
	Въпреки разногласията на политическите групи, Столичният общински съвет ще направи нов опит да даде на концесия 16 автобусни линии на &quot;МТК Гроуп&quot;. Цената е без промяна - 169 млн. лв. за 8 години. Днес предложението, което този път идва от Карлос Контрера (&quot;Патриоти за София&quot;), ще се обсъжда в транспортната комисия, а в четвъртък влиза на сесия на общинския съвет.</p>
<p>
	На няколко пъти докладът с концесията за автобусните линии беше оттеглян от разглеждане в транспортна комисия. Той беше внесен в началото на април от представители на 3 политически сили в местния парламент - Калоян Паргов (БСП), Борислав Бориславов (РБ) и Борислав Борисов (ГЕРБ). Според вносителите сделката цели да спести на Столичната община 15 млн. лв., които иначе трябвало да се дадат на &quot;МТК Гроуп&quot; като обезщетение по съдебно дело. По това време обаче съдът все още не се беше произнесъл окончателно по спора и в крайна сметка спорното предложение беше оттеглено. Още повече че фирмата нямаше лиценз за превозваческа дейност.</p>
<p>
	<strong>Разследват кой бутна паметник на културата</strong><br />
	<em>в. Стандарт</em></p>
<p>
	Прокуратурата подхвана случая с бутнатата къща паметник на културата на улица &quot;Отец Паисий 13&quot; в Пловдив. Хората на Сотир Цацаров са назначили проверка за евентуално увреждане на културна ценност. Окръжните прокурори са се самосезирали след като се разбра, че сградата е съборена.</p>
<p>
	Ще се извършва проверка относно законността на срутването. &quot;В хода на проверката ще се снемат писмени обяснения от лицата, запознати със случая, включително и длъжностните лица, ангажирани с дейността по контрол на съответните действия. Ще се изискат и приложат относимите документи, включително тези, касаещи съгласувателната процедура по Закона за културното наследство. Определеният срок за извършването й е 7 дни&quot;, обясниха от държавното обвинение. Днес експерти от Министерството на културата и представители на Община Пловдив направиха оглед на място.</p>
<p>
	<strong>Тотални проверки за калпави плодове и зеленчуци по пазарите</strong><br />
	<em>в. Монитор</em></p>
<p>
	Масови проверки на продаваните плодове и зеленчуци по пазари, тържища, борси, складове за търговия и на едро и в търговските вериги започна днес Агенцията по безопасност на храните (БАБХ), съобщиха от контролното ведомство. Ще инспектирани и нерегламентираните пазари в страната дали продават пресни плодове и зеленчуци влезли нелегално в страната, предупредиха от БАБХ.</p>
<p>
	Първата проверка във вторник бе направена от тържището в Първенец, близо до Пловдив, където първи на мушката на проверяващите стана търговец на изцяло българска стока. Мъжът получи констативен протокол с глоба до 3000 лв. заради липсващо удостоверение.</p>
<p>
	<strong>Ръст на приходите на Би Ти Ви</strong><br />
	<em>в. 24 часа</em></p>
<p>
	20,5 млн. долара са нетните приходи за второто тримесечие на 2016 г. на &ldquo;Би Ти Ви Медия груп&rdquo;, съобщиха от компанията. Това е ръст с 3% повече от 2015 г., когато са били 19,4 млн. В същия период - от април до юни 2016 г., българският телевизионен рекламен пазар също отбелязва ръст в нетно изражение.</p>
<p>
	&ldquo;Утвърдихме лидерската си позиция с програмна стратегия, базирана на висококачествени новини, спорт и развлекателни продукции. През второто тримесечие на 2016 г. най-гледаните шоу програми са MasterChef, &ldquo;България търси талант&rdquo; и българският комедиен сериал &ldquo;Столичани в повече&rdquo;, казва Павел Станчев, главен изпълнителен директор на &ldquo;Би Ти Ви Медия груп&rdquo;.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
