

	<div class="art">
		<div id="article_text" class="s4" itemprop="articleBody">
			
			
			<p>
	<strong>IT секторът в България не се притеснява от ефекта на Brexit</strong></p>
<p>
	В. Капитал Daily</p>
<p>
	Един от най-динамично растящите сектори в България - технологичният, от години е подизпълнител за британски компании. На Острова работят и много български IT специалисти. Преди година и един от големите разработчици - &quot;Фадата&quot;, беше купен от британска компания. Това са достатъчно предпоставки да се очаква излизането на Великобритания от ЕС да се отрази върху местната IT индустрия. За момента обаче българските дружества предпочитат да не дават твърде смели прогнози за ефектите, очакванията са основно за повишен интерес към аутсорсинг в региона заради по-ниските цени и високото качество.</p>
<p>
	<strong>НКЖИ ще плати 10 млн. лв. за почистване на гарите за 4 години</strong></p>
<p>
	В. Капитал Daily</p>
<p>
	Дългогодишният победител в конкурсите на Национална компания железопътна инфраструктура (НКЖИ) за почистване на гарите в страната &ndash; &quot;Комекс РМ&quot;, е на път да получи договора и за следващите четири години. Този път това ще стане в компанията на доста по-новата и по-малка фирма &quot;Профиклийн&quot;. Двете дружества са определени като потенциални изпълнители на рамковото споразумение, което трябва всеки момент да бъде подписано. То определя общите параметри на участие, като конкретните поръчки ще се възлагат след състезание между тях в рамките на 4-те години. За поддръжката на 113 гари за срока на договора държавната компания ще плати малко над 10 млн. лв.</p>
<p>
	&quot;Комекс РМ&quot; се занимава с поддръжката и почистването на железопътните гари и пероните още от 2007 г., когато печели договорите и за трите регионални управления (в София, Пловдив и Горна Оряховица). По-интересно обаче е участието на другата фирма, която е избрана за изпълнител. Тя е по-нова &ndash; създадена е през 2011 г., и досега има изпълнени само две обществени поръчки (за НАП във Велико Търново и за &quot;Столичен електротранспорт&quot;). Това е обяснимо, като се има предвид, че повечето възложители изискват компаниите да имат доказан опит в подобни дейности.</p>
<p>
	<strong>&quot;Турист без ясен профил&quot; - враг №1 на МВР в Слънчев бряг</strong></p>
<p>
	В. Сега</p>
<p>
	Масовото присъствие на полицаи и данъчни по морето вече предизвиква недоволство. Туристи се оплакаха, че след престрелката в бар миналия месец Слънчев бряг е заприличал на военна зона, а на пропускателните пунктове текат сериозни проверки. Полицията проверява всяка луксозна кола, а данъчните спират туристи на излизане от барове и ресторанти, за да ги питат дали са получили касова бележка. МВР не се трогна от критиките и вчера разясни кой подлежи на щателна проверка - хора, които нямат вид и профил на летовници, т.е. вкарват акцизни стоки и не са по къси панталони и с раници.</p>
<p>
	&quot;Спират те на: кръговото на Поморие, кръговото на Несебър, на входа на Слънчев бряг, вътре в комплекса, след комплекса, както и на случайни други места. Общо проверките са с една повече от тези в Кербала, но все пак там е НАТО, тук е само полицията, няма чак такава сигурност. На всеки разклон те спират и те проверяват. В Маями полицията по брега е по къси гащи и с велосипеди, тук - с бронежилетки и автомати&quot;, оплака се тв водещият Емил Кошлуков.</p>
<p>
	<strong>Парното в София отива на съд заради таксата &quot;сградна инсталация&quot;</strong></p>
<p>
	В. Сега</p>
<p>
	Колективен иск срещу &quot;Топлофикация-София&quot; е завело Сдружението за правна помощ на потребителите заради събирането на такса за т.нар. сградна инсталация, която потребителите плащат в момента. До момента Сдружението за правна помощ е завело 8 колективни иска в защита на правата на потребителите от търговци и монополисти. През 2015 г. по заведено от сдружението дело ВКС осъди ЕВН да спре събирането на т.нар. такса включване. Решението касаеше 13 клаузи от общите условия на &quot;ЕВН Електроснабдяване&quot;, които според съда са неравноправни и трябва да бъдат премахнати.</p>
<p>
	Преди месеци и омбудсманът Мая Манолова сезира Върховния касационен съд (ВКС) за таксата за сградна инсталация, която са принудени да плащат и хора, които са се отказали от парното.</p>
<p>
	<strong>Сключиха две виртуални сделки за природен газ</strong></p>
<p>
	В. Стандарт</p>
<p>
	Две реални сделки за покупко-продажба на природен газ са сключени през първите 4 дни след откриването на виртуалната търговия със синьо гориво у нас. Това съобщиха за &quot;Стандарт&quot; експерти от &quot;Булгартрансгаз&quot;. Сделките са с регистрината в Ротердам, Холандия, компания Vitol Gas and Power B.V.</p>
<p>
	Първата сделка - за 537 куб. м газ, е сключена още на 1 юли, няколко часа след откриването на виртуалната търговия със синьо гориво. Втората сделка за около 500 куб. м газ е била сключена вчера преди обяд. Изтъргуваните количества са транспортирани до ГРС &quot;Димитровград&quot;, обясниха от националната газопреносна компания. Тези количества наистина са малки, тестови, но са показателни, че българската газопреносна система е отворена, коментира енергийният експерт проф. Атанас Тасев. От 1 юли наши фирми могат да купуват виртуално газ от Гърция, а реално получават руски газ, който се отклонява от транзитния газопровод, по който се доставя руското синьо гориво за Гърция през България. Вече няма никакъв технологичен проблем по всяко време да бъдат сключени сделки за виртуална търговия с газ в рамките на договорените до 3 млн. куб. м на ден, което прави над 1 млрд. куб. м годишно, т.е. 1/3 от потребяваното у нас синьо гориво.</p>
<p>
	<strong>Извънредни проверки на газостанциите в страната</strong></p>
<p>
	В. Новинар</p>
<p>
	Инспекторите на Държавната агенция за метрологичен и технически надзор (ДАМТН) започнаха масирани проверки на газостанциите в цялата страна с цел предотвратяване на нарушения, които биха довели до инциденти с газови бутилки.</p>
<p>
	В първите дни на акцията бяха проверявани газостанции на територията на Пловдив, Пазарджик и Хасково. За първите шест месеца на годината инспекторите са направили 215 регулярни проверки. От началото на годината досега са регистрирани 20 инцидента с газови бутилки. През 2015 г. инцидентите са били 35, а проверките - 567.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
