

	<div class="art">
		<div id="article_text" class="s4" itemprop="articleBody">
			
			
			<p>
	<strong>ЕБВР резервира 20% от облигационния заем на БЕХ</strong></p>
<p>
	В. Капитал Daily</p>
<p>
	В понеделник държавният Български енергиен холдинг (БЕХ) започна набирането на над 500 млн. евро от международните пазари чрез издаване на корпоративни облигации. Новината към потенциалните инвеститори е, че една пета от книжата са предварително договорени за придобиване от неназован купувач, което до голяма степен предопределя успеха на емисията. По информация на &quot;Капитал&quot; от два източника подкрепата от над 100 млн. евро идва от Европейската банка за възстановяване и развитие (ЕБВР).</p>
<p>
	Оферти от останалите инвеститори се приемат до вторник и най-вероятно още тогава ще се знае какъв е резултатът от пласирането. При успешно приключване най-големият холдинг в България - БЕХ, ще има облигационни емисии за над 1 млрд. евро на международните пазари, което е рекорд за българска компания. Това обаче не е повод за гордост, защото задлъжнялостта на държавната енергетика скочи в пъти през последните години и е време тенденцията да се обърне. Затова включването на ЕБВР се чете като знак, че и приетите промени в сектора се харесват на институционалните инвеститори.</p>
<p>
	<strong>&quot;Язаки&quot; започва инвестиция за 50 млн. евро в Димитровград</strong></p>
<p>
	В. Капитал Daily</p>
<p>
	До една година японският производител на автомобилни кабели &quot;Язаки&quot; ще има още един завод в страната. Новото предприятие ще се намира близо до Димитровград и в него ще бъдат инвестирани 50 млн. евро. Проектът ще бъде изпълнен от плевенската строително-инвестиционна компания &quot;Хоризонт-Иванов&quot;, а &quot;Язаки&quot; ще наеме помещенията за срок от най-малко десет години. Строителството на фабриката ще започне официално тази седмица и ще продължи една година.</p>
<p>
	Това ще бъде третият завод на японската компания в страната след тези в Сливен и Ямбол. Целият проект се оценява на 50 млн. евро (близо 100 млн. лв.). От общата сума инвестицията в закупуване на терена, проектирането и строителството е 25 млн. лв., каза Светослав Богалински, директор &quot;Бизнес развитие&quot; в &quot;Хоризонт-Иванов&quot;. Както &quot;Капитал Daily&quot; писа, плевенската компания ще закупи и окрупни земята, ще изгради фабриката и ще я отдаде дългосрочно под наем на &quot;Язаки&quot;. Останалата сума ще бъде инвестирана от японската компания в оборудване. Сградите на другите два завода са собственост на японската компания - тази в Сливен заедно с терена бяха купени от Едуардо Миролио.</p>
<p>
	<strong>ЕС е върнал на България над 400 мигранти за по-малко от година</strong></p>
<p>
	В. Сега</p>
<p>
	България е приела обратно стотици мигранти, които са били върнати принудително от други европейски страни, след като са избягали от родните центрове за настаняване. Те са изпратени обратно у нас по силата на регламента Дъблин II, според който бежанците се връщат обратно в първата страна по регистрация, ако бъдат заловени в друга - член на ЕС. Сред тях е трябвало да бъде и 27-годишният сириец, който в неделя вечерта се взриви в германския град Ансбах и рани 14 души, но българската Агенция за бежанците е отказала да го приеме.</p>
<p>
	За по-малко от година у нас са върнати 449 души. Запитванията от други европейски страни са в пъти повече - 5943. Това значи, че страната ни задоволява под 10% от исканията на други държави. Данните са за периода юли 2015 г. - юни 2016 г.</p>
<p>
	<strong>БСК: бизнесът затъва в &quot;тресавище&quot; от бюрокрация и корупция</strong></p>
<p>
	В. Сега</p>
<p>
	Бизнесът иска от политиците спешна реформа в съдебната система и бързи промени в законите, които тровят предприемачите у нас. Това обясни ръководството на Българската стопанска камара вчера в разговор с лидера на БСП Корнелия Нинова и нейни съпартийци. На срещата, инициирана от социалистите, от Българската стопанска камара (БСК) посочиха като еталони за лошо нормотворчество промените за &quot;данък уикенд&quot;, опита за налагане на диктатура на адвокатите чрез Закона за адвокатурата, новия Закон за счетоводството и др. инициативи от последните месеци, които тикат бизнеса в &quot;тресавище&quot; от утежняващи регулации и корупция и фаворизират определени фирми.</p>
<p>
	&quot;В България няма свободна конкуренция, има лошо законодателство. В енергетиката от 25 години насам има само едно - корупция и глупави решения. Силно разтревожени сме за състоянието на българското общество отдавна и доказателство за това са нашите позиции през годините&quot;, посочи председателят на УС на БСК Сашо Дончев.</p>
<p>
	<strong>По-бързо отчуждават земя за нови пътища</strong></p>
<p>
	В. Стандарт</p>
<p>
	По-бързо ще се отчуждават земи при изграждане на нови пътища и при ремонт на съществуващите. За целта ще бъде създадена работна група, която ще трябва да предложи конкретни промени в законите и наредбите, които да улеснят механизмите за компенсиране на собствениците на земя, при спазване на конституционните им права. Това е част от допълнителните мерки за създаването на по-добри условия за инвестиции, които бяха приети от Министерски съвет на последното му заседание.</p>
<p>
	В допълнителния пакет от предстоящи промени са включени 8 правни мерки, 5 административни мерки и 7 открити въпроса. Те са предложени от министъра на финансите Владислав Горанов и ще бъдат добавени към 116-те мерки за привличане на инвестиции, които бяха приети от кабинета по-рано тази година. До септември ще трябва да се приоритизират пътищата, които трябва да се ремонтират или да бъдат изградени. Като ще се взимат предвид качеството на пътната настилка, натовареността на отсечката и засегнатото население, гласи решението на кабинета.</p>
<p>
	<strong>Данъчни спряха вноса на 6 тона козе мляко</strong></p>
<p>
	В. Стандарт</p>
<p>
	Звеното за фискален контрол на НАП предотврати контрабанден внос от Румъния на 6 тона козе мляко. При проверка чрез разтоварване на цистерна с мляко, фискалните инспектори се усъмнили в достоверността на предоставените от превозвача документи. След щателно измерване и изчисляване на обема на цистерната, данъчните установили разликата между декларираните литри мляко и реално превозваните. Оказало се, че 6 тона от млякото в цистерната не са декларирани.</p>
<p>
	<strong>714 служители на МВР напуснали за половин година</strong></p>
<p>
	В. Труд</p>
<p>
	Точно 714 служители са напуснали МВР от началото на годината. Това показва статистика на министерството, предоставена на фондация &ldquo;Общество и сигурност&rdquo;. Едва 20 процента са си тръгнали заради пенсия или навършване на пределна възраст.&nbsp;&ldquo;Притеснителен е и броят на служителите, напуснали системата по собствено желание, на смъртните случаи и напусналите поради заболяване&rdquo;, коментираха от фондацията. Според синдикалисти причината за масовото тръгване е заради свиване на социалните придобивки на служителите на реда, което предизвика тяхното недоволство.</p>
<p>
	<strong>1,77% е средната доходност от пенсионен фонд</strong></p>
<p>
	В. 24 часа</p>
<p>
	1,77% е средната годишна доходност на универсалните пенсионни фондове от 30 юни 2014 до 30 юни 2016 г., сочат данни на Комисията за финансов надзор (КФН). Най-високата доходност на тези фондове е 4,19%, а най-ниската -минус 0,13%. КФН лимитира минимална доходност за периода - минус 1,23%.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
