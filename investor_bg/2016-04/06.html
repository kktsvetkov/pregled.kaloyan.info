

	<div class="art">
		<div id="article_text" class="s4" itemprop="articleBody">
			
			
			<p>
	<strong>Пазарджик ще има първи завод за авточасти</strong><br />
	<em>в. Капитал Daily</em></p>
<p>
	Картата на градовете със заводи за авточасти се разширява - новото попълнение е Пазарджик. В града до края на годината ще заработи фабрика за компоненти, които ще се вграждат в автомобили на BMW, VW, Ford и т.н. Инвеститор ще е &quot;Арексим&quot; - един от малкото заводи с български собственик, който произвежда части за западни марки. В момента текат преговори с германски партньор, който да придобие дял в предприятието. По информация на &quot;Капитал&quot; става дума за германската Kostal, с която &quot;Арексим&quot; работи от години в Смолян.</p>
<p>
	Инвестицията още не е уточнена, но ще е от порядъка на няколко десетки милиона лева. По обявеното дотук само земята и ремонта на сградата ще е около 15 млн. лв., но това е без машините. Планът е до края на 2016 г. в новото предприятие да работят 300 души, а до 10 години - 2000.</p>
<p>
	<strong>&quot;Градус&quot; ще произвежда и колбаси от свински меса</strong><br />
	<em>в. Капитал Daily</em></p>
<p>
	Един от най-големите производители на пилешко месо и изделия от него - &quot;Градус&quot;, навлиза в нов сегмент - колбаси и деликатеси от червени меса (свинско, говеждо). Компанията откри изцяло нов завод към стария си в Стара Загора, като в него са инвестирани над 15 млн. лв.</p>
<p>
	Пред &quot;Капитал Daily&quot; Иван Ангелов, съсобственик на &quot;Градус&quot;, обясни, че инвестицията е финансирана изцяло със собствени средства. Освен това продуктите ще са и с изцяло нов бранд - &quot;Аз ям&quot;. Производството се простира на 16 хил. кв.м разгъната площ, а капацитетът е 50 тона готова продукция на ден. В новия завод ще бъдат открити 200 работни места. През 2015 г. служителите са били около 450.</p>
<p>
	<strong>Варна отново обяви спряна поръчка за 120 млн. лв.</strong><br />
	<em>в. Капитал Daily</em></p>
<p>
	Спреният търг за ремонт на улиците на Варна за 120 млн. лв. без ДДС е пуснат отново. Както и при поръчката за пречиствателната станция в Златни пясъци разликите с прекратените през февруари обществени поръчки са дребни. Тогава премиерът Бойко Борисов обяви, че спира големи договори заради съмнения. Първа падна поръчката за магистрала &quot;Хемус&quot;, където притесненията идваха заради свързването на победителите с депутата от ДПС Делян Пеевски и с генералния директор на &quot;Лукойл България&quot; Валентин Златев.</p>
<p>
	&quot;Търговете ще бъдат организирани отново с цел елиминиране на насажданите в национален мащаб съмнения по отношение на провеждането на поръчки с голяма стойност&quot;, обясниха през февруари от пресцентъра на общинската администрация във Варна.</p>
<p>
	<strong>Калфин счупи рекорда по бързо разпределяне на европари</strong><br />
	<em>в. Сега</em></p>
<p>
	Рекорд за скоростно разпределяне на европейски пари по оперативната програма &quot;Развитие на човешките ресурси&quot; постави социалното министерство. Стотици фирми се жалват, че не са успели изобщо да кандидатстват за малко над 8-те млн. лв. от Брюксел по атрактивна схема за наемане на безработни до една година. Причината е, че въпреки първоначално обявения срок от шест работни дни за подаване на оферти - от 25 март до 1 април, министерството изненадващо спря кандидатстването само след два работни дни - на 28 март. Обяснението беше повече от странно - само за един ден фирмите подали толкова заявки, че надхвърлили сумата по схемата.</p>
<p>
	За също толкова удивително кратък срок - едва пет дни - подчинените на Калфин са успели да разгледат заявките на 3721 фирми и да ги класират за около 1500 субсидирани места. Късно в понеделник Агенцията по заетостта, която е изпълнител по програмата, управлявана от социалното министерство, публикува списък от 181 фирми - 156 одобрени, 24 оставени в резерва и само една неодобрена. От агенцията обясниха пред &quot;Сега&quot;, че заявките на фирмите са разглеждани по реда на подаването на офертите в електронната система и след като е достигнат ресурсът от 8.1 млн. лв., чиновниците са спрели да гледат другите оферти. Те обаче щели да се вземат предвид при следващото класиране.</p>
<p>
	<strong>Автошколите плашат с блокади заради корупцията в ДАИ</strong><br />
	<em>в. Сега</em></p>
<p>
	Ако до една седмица новото ръководство на автомобилната администрация не започне реформи, автоинструкторите излизат на протести. Това обяви вчера шефът на Сдружението на преподавателите по авто-мото подготовка Йонко Иванов във връзка с поредните корупционни скандали в Изпълнителна агенция &quot;Автомобилна администрация&quot; (ИААА, или бившата ДАИ). Сдружението на инструкторите има конкретни предложения за справяне с покупко-продажбата на шофьорски книжки, а ако не види воля за реформи, има готовност да организира блокади с леки и тежки коли по Великден. Поне 800 са автошколите в цялата страна, които обучават бъдещите шофьори, показа проверка на &quot;Сега&quot;.</p>
<p>
	Според сдружението на инструкторите има 20-ина школи - развъдници на корупция, и купуването на книжки чрез тях е обществена тайна, но нищо не се предприема. Те са в София, Кюстендил, Враца, Габрово, Варна, обясни Йонко Иванов пред Би Ти Ви. Той коментира, че &quot;ДАИ е &quot;малко министерство&quot;, в което &quot;подписът на транспортния министър Ивайло Московски не важи&quot;, и призова Московски &quot;със здрава ръка&quot; да въведе ред.</p>
<p>
	<strong>5 млн. излизат ваучерите за бедни пенсионери</strong><br />
	<em>в. Стандарт</em></p>
<p>
	5,6 млн. лева биха стрували ваучери от 20 лв. на хората с пенсии между 300 и 350 лв. Това каза вицепремиерът и министър на труда и социалната политика Ивайло Калфин по повод идеята на омбудсмана Мая Манолова. &quot;Много се радвам, че тя има идея да помогне. Държавата има тази възможност с добавките за Великден на пенсионерите, получаващи до 300 лв.&quot;, коментира Калфин.</p>
<p>
	<strong>Баневи първи изплуваха от &quot;Панама пейпърс&quot;</strong><br />
	<em>в. Стандарт</em></p>
<p>
	Семейната двойка Евгения и Николай Баневи са първите родни имена, които се появяват от &quot;Досиетата Панама&quot;. &quot;Не виждам нещо нередно в това. Не познавам бизнсмен, който да няма офшорки. Това са законни практики. Плащаме си редовно данъците. Не се боя от проверка на НАП&quot;, коментира за &quot;24 часа&quot; Евгения Банева.</p>
<p>
	Семейство Баневи и още няколко повтарящи се имена са вписани като акционери или пълномощници на няколко фирми на Сейшелите, Бахамите и в Панама между 2005 и 2015 г., сочат данните, получени от &quot;Зюддойче цайтунг&quot; преди повече от година и споделени с Международния консорциум на разследващите журналисти.</p>
<p>
	<strong>Отнемат книжката при превоз на незаконна дървесина</strong><br />
	<em>в. Новинар</em></p>
<p>
	Да се отнема книжката на всеки, който превозва незаконно дървесина. Това е една от мерките, които са обсъдили различните ведомства на заседанието на Съвета за превенция срещу престъпността. Идеята е на земеделското министерство и целта е пресичане на незаконна сеч в страната. Именно затова от ведомството настояват за промени в Наказателния кодекс и в Закона за административните нарушения.</p>
<p>
	Сред другите предложения е вместо глоби при рецидив да се полага обществено полезен труд, тъй като едва 15 на сто е събираемостта на глобите за незаконна сеч при физическите лица, а голяма част от хванатите са без доказани доходи.</p>
<p>
	<strong>Мандрите спряха да изкупуват БГ продукцията</strong><br />
	<em>в. Новинар</em></p>
<p>
	Мандрите спряха да изкупуват българското мляко. Най-критично е положението в Добричко, където производителите не могат да реализират продукцията си и се налага да я унищожават. Това съобщиха за &bdquo;Новинар&rdquo; от асоциацията за развъждане на черношарената порода в България.</p>
<p>
	&bdquo;Има фермери, които изхвърлят по 100 литра мляко на ден, тъй като няма преработватели с интерес към нея&rdquo;, обясниха от асоциацията. И допълниха, че масово мандрите внасят чужда продукция на изключително ниски цени. Импортът е основно от Унгария и Румъния и литърът излиза по 40 стотинки.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
