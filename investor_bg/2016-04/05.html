

	<div class="art">
		<div id="article_text" class="s4" itemprop="articleBody">
			
			
			<p>
	<strong>&quot;София тех парк&quot; продължава да сменя директори</strong></p>
<p>
	В. Капитал Daily</p>
<p>
	В директорския състав на държавното дружество &quot;София тех парк&quot; за по-малко от месец излязоха двама и влязоха трима нови членове. На събрание на акционерите на 30 март са гласувани оставките на досегашния изпълнителен директор Елица Панайотова и Евгени Ангелов, икономически съветник на президента.</p>
<p>
	Едновременно с това влиза и нов член &ndash; Пламен Накев, който има престой (често спорен) в много държавни дружества, като последното му назначение е при кабинета &quot;Орешарски&quot;. Според архива на &quot;Капитал&quot; последният е бил главен счетоводител на фалиралата авиокомпания &quot;Балкан&quot;, като три пъти е уволняван от нея, като е влизал и в съвета на директорите в периода 1997-1998 г. С рокадите техпаркът се превръща в лична територия на министъра на икономиката Божидар Лукарски.</p>
<p>
	<strong>КЗК се направи на съд и зае страна в битката за &quot;Дунарит&quot;</strong></p>
<p>
	В. Капитал Daily</p>
<p>
	Комисията за защита на конкуренцията (КЗК) почти пое ролята на съд в объркания казус с контрола над оръжейния завод &quot;Дунарит&quot;, като даде силно рамо на една от страните в спора. С безпрецедентно определение, сериозно надхвърлящо мандата на антимонополния орган да изследва пазарните ефекти от сделки по сливания и придобивания, той отказа да разглежда искането на &quot;Емко&quot; да купи &quot;Дунарит&quot;, докато тече съдебно дело нагоре по веригата на собствеността на продаваното дружество. Така реално КЗК се захваща с несвойствената дейност да защитава права и интереси на акционери, вместо да следи за пазарната конкуренция.</p>
<p>
	Ефектът от определението е, че се блокира опитът на мажоритарния собственик на КТБ Цветан Василев да продаде оръжейния завод, след като чрез увеличение на капитала на прекия акционер в &quot;Дунарит&quot; - &quot;Кемира&quot;, той успя да избяга от запорите на синдиците на фалиралата банка.</p>
<p>
	Същевременно КЗК реално влиза в услуга на бившето доверено лице на Василев Бисер Лазов, който от затварянето на КТБ води война за овладяване на контрола над завода. Той се приема за част от лагера на депутата Делян Пеевски, който в средата миналия месец финализира покупката на 50% от &quot;Техномаркет България&quot; от бизнесмена Едоардо Миролио. Според запознати сделката е включвала и продажба на вземането от &quot;Дунарит&quot;, където след цесии неговото дружество &quot;Е. Миролио&quot; е най-голям обезпечен кредитор с около 25 млн. евро вземания.</p>
<p>
	<strong>Пенсиите изостават все повече от доходите</strong></p>
<p>
	В. Сега</p>
<p>
	Въпреки осъвременяването им в средата на годината пенсиите в България се отдалечават от доходите. Това показват данните на Националния осигурителен институт за 2015 г. През изминалата година средната пенсия успява да замести едва 56.5% от средния нетен осигурителен доход за страната. Това е доходът след плащането на данъците и осигуровките.</p>
<p>
	Средната пенсия за осигурителен стаж и възраст - най-масовата у нас, замества 61.8% от нетния осигурителен доход. За сравнение, през 2014 г. и двата показателя са били по-високи и са се повишили спрямо предходната 2013 г. През 2014 г. средната пенсия е била 57.9% от нетния осигурителен доход, а тази за осигурителен стаж и възраст е била 62.4%. Смята се, че за да са адекватни пенсиите, те трябва да покриват около 80% от последната заплата на човек.</p>
<p>
	<strong>Възкръсна идеята частни фирми да изпитват кандидат-шофьорите</strong></p>
<p>
	В. Сега</p>
<p>
	Изпитите за шофьори да се извършват от частни фирми, а държавата да има само контролни функции, предлагат от Съюза на българските автомобилисти (СБА) след скандала с купените книжки и арестите в Изпълнителна агенция &quot;Автомобилна администрация&quot; (ИААА или бившата ДАИ). Предложението вече е изпратено в парламента. В Германия и Холандия от години е така - кандидатите за шофьори полагат изпити не пред чиновници, а пред частници, посочват от СБА.</p>
<p>
	Веднага след арестите на директора Цветелин Цветанов и още 17 служители на ИААА главният прокурор Сотир Цацаров обяви, че автомобилната инспекция е натоварена с прекалено много дейности и че като антикорупционна мярка трябва да й се отнемат някои функции. Министърът на транспорта Ивайло Московски също коментира, че ще има реорганизация на мегаагенцията.</p>
<p>
	<strong>Армията сериозно изостава от стандартите на НАТО</strong></p>
<p>
	В. Сега</p>
<p>
	Предстоящата среща на върха на НАТО в Полша през юли може да се окаже доста гореща за българската делегация. Страната вероятно ще понесе критики заради забавената модернизация и изпълнението на ангажиментите, поети пред алианса. Това стана ясно от доклада за състоянието на отбраната през 2015 г. Той отчита сериозно изоставяне от покриването на критериите, по които алиансът оценява състоянието на отбраната ни. Един от тях е използваемостта на въоръжените й сили. Той е и основен индикатор за степента на изпълнение на поетите ангажименти към колективната отбрана на съюза.</p>
<p>
	<strong>Петрол АД с акт за 790 хил. лв.</strong></p>
<p>
	В. Стандарт</p>
<p>
	Петрол АД има ревизионен акт, според който дружеството дължи 790 842,94 лв., съобщава търговецът на горива чрез БФБ-София. Националната агенция за приходите (НАП) е извършила данъчна ревизия на публичното дружество, на базата на която на 28 март е връчила ревизионен акт на Петрол АД. Актът е с дата 23 март и е издаден от &quot;Големи данъкоплатци и осигурители&quot; на НАП.</p>
<p>
	Органът по приходите установява, че плевенската фирма има задължения за довнасяне в размер на 542 621,08 лв. и лихви върху тях в размер на 248 221,86 лв. &quot;Петрол АД оспорва издадения ревизионен акт, за което ще предприеме правни действия в законоустановените срокове&quot;, поясняват двамата изпълнителни директори на компанията Георги Татарски и Милко Димитров, които са се подписали под уведомлението за задълженията.</p>
<p>
	<strong>Договарят продажба на кюстендилските череши</strong></p>
<p>
	В. Стандарт</p>
<p>
	Водещи търговски вериги ще изкупуват директно продукцията на черешопроизводители в Кюстендилско, съобщи кметът на Кюстендил Петър Паунов. Той прикани желаещите да се включат в кампанията да декларират сортовете и евентуалните количества продукция, с които могат да участват в организираното изкупуване. Заявките трябва да се направят в двуседмичен срок чрез типов формуляр, за да бъдат сключени предварителни договори с търговските вериги в България.</p>
<p>
	<strong>Хотелите в Пловдив вдигнаха приходите с 40 процента</strong></p>
<p>
	В. Новинар</p>
<p>
	Хотелите в Пловдив вдигнаха доходите си от резервации почти двойно. Над 40 процента ръст в приходите от нощувки са отчетени в града под тепетата за първите три месеца на годината спрямо същия период на 2015 г. Това съобщи зам.-кметът по култура Амелия Гешева.</p>
<p>
	Данните от статистиката сочат над 10 на сто увеличение и на внесения туристически данък в общината. Сумата възлиза на 79 000 лева от началото на 2016 г. Увеличени са и приходите в общинските обекти.&nbsp;&bdquo;Рекордьор е Природонаучният музей, където за първото тримесечие са отчетени 48 368 лева от продажба на билети&ldquo;, изтъкна Гешева.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
