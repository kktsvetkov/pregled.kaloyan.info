

	<div class="art">
		<div id="article_text" class="s4" itemprop="articleBody">
			
			
			<p>
	<strong>Космическият склад на &quot;Юрий Гагарин&quot;</strong><br />
	<em>в. Капитал</em></p>
<p>
	На пазара на офисни и складови площи в София напоследък се усеща оживление. За големи парцели с добро и удобно местоположение има интерес и цените се покачват. Да платиш обаче цена от два-три пъти над пазарните нива едва ли има обяснение, което може да се подкрепи с нормални бизнес намерения. А именно такъв изглежда случаят с последната придобивка на пловдивската фабрика за цигарени опаковки и филтри &quot;Юрий Гагарин&quot;. В нея най-големият акционер с 49% &quot;Баранко&quot; се контролира от &quot;Булгартабак холдинг&quot;, а 18% са собственост на компания на депутата ДПС Делян Пеевски, който е сочен и за реален собственик на цигарения холдинг.</p>
<p>
	През февруари публичното дружество е придобило терен от 15 646 кв.м и сграда в столичния квартал &quot;Дружба&quot; 2 за 17 млн. лв. Това прави по над 550 евро на кв.м. Според имотни експерти в района подобни складови и логистични площи са купувани за цени около 150-180 евро на кв.м, а на Цариградско шосе парцели за офисни площи се търгуват за 200-220 евро. Наличните сгради на имота са запуснати и изоставени и вероятно ще трябва изцяло ново строителство, каквито явно са и плановете.</p>
<p>
	<strong>Прокуратура на трупчета</strong><br />
	<em>в. Капитал</em></p>
<p>
	&quot;Трябваше да пресметнем дали бяхме готови да се поставим във времевата спирала на един такъв съдебен процес, защото тези процеси щяха да траят колкото и делото за летище Варна и едва ли щяха да приключат.&quot; Така главният прокурор Сотир Цацаров коментира наскоро решението на ръководената от него институция да сключи три споразумения с Волен Сидеров. Преди месец лидерът на &quot;Атака&quot; се призна за виновен и му беше наложено наказание пробация за три случая на хулиганство - от края на 2015 г. пред НАТФИЗ, сблъсъка от май 2013 г. пред служебния вход на парламента с журналист на СКАТ и от май 2011 г., когато Сидеров прекъсна тържество в Батак и излезе с депутатите на сцената, за да изнесе реч. От думите на Сотир Цацаров обществото би могло да остане с впечатлението, че прокуратура бързо-бързо си е свършила работата по делата на Сидеров, но те, видите ли, толкова много се бавят в съда, че е по-добре всъщност да се сключи споразумение, макар и при по-леко наказание, отколкото те да бъдат поставени във &quot;времевата спирала&quot;.</p>
<p>
	Нещата са по-различни. Досъдебните производства срещу Волен Сидеров за деянията от 2011 и 2013 г. влязоха в съда съответно пет и три години след фактите. И то не за друго, а защото Сидеров беше ненужен за политическия пъзел, а и заради изцепките си в центъра на София от есента на 2015 г. беше станал вече нетърпимо дразнещ за всички. Случвалото се с тях през това време е нагледен пример за това как единната, централизирана и подчинена на главния прокурор институция може абсолютно безотчетно да си прави каквото си иска с делата срещу хората във власт - да образува или не, да спира или възобновява, да мотае, да прекратява или внася в съда.</p>
<p>
	<strong>Най-новата сделка на витрината</strong><br />
	<em>в. Капитал</em></p>
<p>
	Според тълковния речник &quot;магнум&quot; е пистолет, проектиран да изстрелва патрони, които са по-мощни, отколкото калибърът на оръжието предполага. В това определение донякъде се вписва и компанията за хладилни инсталации &quot;Магнум 7&quot;. Родена в началния период след демократичните промени, тя повече от 20 години е лидер в сектора си в България, като освен това работи и по множество проекти извън страната. Международната връзка отскоро е още по-силна, след като в началото на 2016 г. дружеството намира нов стратегически партньор в лицето на австрийската Hauser, която придобива 80% от капитала й. А тъй като новият собственик няма други мощности в Югоизточна Европа, българският бизнес може да се окаже в основата на регионалната му експанзия.</p>
<p>
	В основата на &quot;Магнум 7&quot; стои Валентин Христов, който спокойно може да бъде определен като сериен предприемач. Сред начинанията му в миналото са минералната вода &quot;Банкя&quot; и компанията за дигитален широколентов печат &quot;Типо принт&quot;, а най-новата посока, в която през последните години насочва вниманието си, е търговията с електроенергия, където работи с компанията си &quot;Фючър енерджи&quot;.</p>
<p>
	<strong>Службите правят хвърковати чети за борба с хакерите</strong><br />
	<em>в. Сега</em></p>
<p>
	Екипи за бързо реагиране в силовите министерства и спецслужбите ще бдят за киберсигурността на българските информационни и комуникационни системи. Целта е да не се повтори отново хакерската атака срещу редица институции по време на последните местни избори. Това предвижда проектът на стратегия за киберсигурност, който ще бъде разгледан на предстоящото заседание на КСНС при президента на 14 април.</p>
<p>
	Изработването на документа е започнало по заповед на премиера на 20 май 2015 г., доста преди атаките по време на кметския вот. Тогава беше ударен сайтът на ЦИК, а след това и на президента, на МО и МВР. По-късно, неофициално, беше разпространена информацията, че доклад на ДАНС е доказал руския произход на атаката.</p>
<p>
	<strong>Бивша шефка на агенцията по вписванията получи 3 г. затвор</strong><br />
	<em>в. Сега</em></p>
<p>
	Бившата шефка на агенцията по вписванията Виолета Николова е осъдена на 3 г. затвор за това, че се е възнаградила неправомерно с бонус от 48 хил. лв., съобщи &quot;Правен свят&quot;. Това е третото съдебно решение по този казус. На първа инстанция Николова бе осъдена на 5 г. затвор. След това апелативният я оправда изцяло, но Върховният касационен съд върна делото за ново разглеждане от втората инстанция. Николова, която живее в Англия, не е присъствала на заседанията.</p>
<p>
	Виолета Николова е обвинена в длъжностно присвояване на 53 хил. лв., 5 хил. от които е дала на служители на структурата. Основният спор по време на делото е дали началникът на агенцията може да разпределя сам бонуси, защото наредбата е противоречива - там пише хем, че бонусът на шефа на вписванията се определя от правосъдния министър, хем, че нераздадените средства могат да се разпределят от директора.</p>
<p>
	<strong>ЕЦБ смъмри България заради падането на банковата тайна за КТБ</strong><br />
	<em>в. Сега</em></p>
<p>
	За пореден път страната ни получи мъмрене заради казуса КТБ и заради начина, по който променя важни закони. Българският парламент е разрешил да се свали банковата тайна за КТБ, без да е направил никакви консултации с Европейската централна банка, подчертава ЕЦБ в годишния си доклад.</p>
<p>
	Става дума за гласуваните миналото лято промени, с които синдиците на банка в несъстоятелност получиха правомощия да разкриват информация и да публикуват списъци на фирми и граждани с депозити и задължения във фалиралата банка.</p>
<p>
	<strong>Определят за неработеща мярката за медоносни култури</strong><br />
	<em>в. Стандарт</em></p>
<p>
	Земеделци от Добричко и пчелари бяха единодушни, че мярката за медоносни култури в настоящия програмен период е не работеща. Според земеделците причината да е не работеща е изискването към тях да насеят медоносни култури и да имат договор за пет години с пчелари, на които ще плащат за опрашване, но отговорността падала изцяло върху земеделците.</p>
<p>
	Ако на третата година пчеларят остане без кошери, то земеделецът ще трябва да възстановява получената субсидия, обясни още Панев и добави, че за да е работеща тази мярка, то трябва да има споделена с пчеларите отговорност. От името на пчеларите Янко Янков Янко Янков областен координатор на Съюза на българските пчелари, определи мярката като не работеща, защото по нея пчеларите не получавали нищо. Той влезе в директен спор с представителите на Националната асоциация на земеделските стопани за отговорността по опазването на пчелите.</p>
<p>
	<strong>Приватизират ВМЗ и Кинтекс</strong><br />
	<em>в. Стандарт</em></p>
<p>
	Дружествата от военнопромишления комплекс ВМЗ-Сопот и &quot;Кинтекс&quot; ще бъдат приватизирани през 2018 г. и 2019 г. Това е записано в проекта за средносрочна бюджетна прогноза за 2017-2019 г., пуснат за обществено обсъждане от МФ.</p>
<p>
	Приходите от приватизация се очаква да бъдат: 17,3 млн. лв. за 2017 г., 55,6 млн. за 2018 г. и 19,1 млн. за 2019 г. За периода 2017-2019 г. са планирани допълнителни средства за замяна на самолетите МиГ-29 с нов тип изтребител. Ще се осигурят достатъчно самолети, за да се гарантира въздушният суверенитет на страната. Ще се отпуснат и средства за придобиване на многофункционални модулни патрулни кораби.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
