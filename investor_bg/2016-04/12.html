

	<div class="art">
		<div id="article_text" class="s4" itemprop="articleBody">
			
			
			<p>
	<strong>Германски производител на ловни оръжия расте в Габрово</strong><br />
	<em>в. Капитал Daily</em></p>
<p>
	&quot;Габинвест&quot; е инвестирала 4 млн. лв. в разширение на завода си за пневматични ловни пушки в Габрово. Компанията е собственост на германската L&amp;O Hunting Group GmbH. Фабриката отваря врати през септември миналата година и в нея са открити 50 нови работни места. Планирани са и ново увеличение на екипа и следващи инвестиции в технология, потвърди за &quot;Капитал Daily&quot; управителят Томас Лангер.<br />
	Основаната през 1992 г. &quot;Габинвест&quot; заедно с производителите Blaser, Sauer &amp; Sohn, Mauser и SIG SAUER е част от базирания в Германия холдинг L&amp;O. Предприятието произвежда и обработва компоненти за ловни оръжия, въздушни оръжия и прецизни спортни пистолети в премиум сегмента.</p>
<p>
	Последното разширение на бизнеса през септември миналата година е във връзка с производството на метални компоненти за въздушни оръжия, а капацитетът е 1000 &ndash; 2000 комплекта. Според подаденото през 2015 г. инвестиционно предложение цехът е в преобразувана предачница с размери 1536 кв.м, която &quot;Габинвест&quot; е наела от местна фирма. Инвестирано е в оборудване за студено металообработване, байцване и оксидация и общият размер на вложението е 4 млн. лв.</p>
<p>
	<strong>НЕК не успя да се отскубне от арбитража с &quot;Уорлипарсънс&quot;</strong><br />
	<em>в. Капитал Daily</em></p>
<p>
	Опитът на Националната електрическа компания (НЕК) да атакува с насрещни съдебни искове доскорошния си партньор в проекта АЕЦ &quot;Белене&quot; - &quot;Уорлипарсънс&quot;, удари на камък. В началото на февруари решението на Софийския градски съд (СГС) за недопустимост на единия от исковете на НЕК влезе окончателно в сила, след като по него се произнесоха всички по-горни инстанции - Софийския апелативен и Върховния касационен съд. На 5 април СГС е прекратил и другото дело на НЕК, като в едномесечен срок то може да бъде обжалвано.</p>
<p>
	Исковете на НЕК бяха заведени през 2014 г. като отговор на арбитражното дело, което &quot;Уорлипарсънс&quot; стартира срещу държавната компания в Международния арбитражен съд към международната търговска камара. С едното от делата, по което вече има окончателно решение, НЕК се опита да атакува арбитражната клауза в договора, подписан между двете компании през 2005 г., с който &quot;Уорлипарсънс&quot; е избрана за архитект-инженер на АЕЦ &quot;Белене&quot;.</p>
<p>
	<strong>Местната власт харесва работата на тъмно</strong><br />
	<em>в. Сега</em></p>
<p>
	Никаква прозрачност, почти пълно отсъствие на механизми за граждански контрол, липса на обратна връзка и взаимодействие с гражданите - такива са трайните недостатъци на местната власт у нас според асоциация &quot;Прозрачност без граници&quot;. НПО-то е направило Индекс на местната система за почтеност, с който прави сравнителен анализ на общините в 27-те областни града. Целта е да се установят добрите и лошите практики, които въздействат върху местната политика, институции и икономика.</p>
<p>
	Най-висока оценка получават общинските съвети на Бургас, Велико Търново, Габрово, София и Русе. На дъното е Варна, където през август м.г. протестиращи срещу нерешените проблеми на града граждани дори окупираха пленарната зала на местния парламент. 4/5 от общинските съвети не отговарят на никакви стандарти за прозрачност, а в 2/3 от тях съветниците работят практически в пълна анонимност, сочат изследователите.</p>
<p>
	<strong>ГЕРБ се отказва от хартиените пароли за е-вота</strong><br />
	<em>в. Сега</em></p>
<p>
	Членовете на правната комисия от ГЕРБ и Реформаторския блок са се договорили да внесат общ законопроект за промени в Изборния кодекс преди второто гласуване в комисията, научи &quot;Сега&quot;. В него партията на премиера ще се откаже от идеята си да кара хората, които предпочитат да гласуват електронно, да дават адрес за кореспонденция или да ходят лично в общината, за да получат хартиен плик с парола. При първото четене в пленарната зала бяха одобрени проектите и на двете управляващи формации. До 15 април е срокът, в който групите могат да внасят нови текстове и да синхронизират съществуващите.</p>
<p>
	Според участник в преговорите ГЕРБ и РБ са се разбрали обединеният законопроект да заложи на т.нар. електронна идентификация при провеждане на изборите. Във варианта на РБ се предлага това да става, като желаещият да гласува от разстояние се регистрира предварително на сайта за вота при спазване на реда на закона за електронната идентификация.</p>
<p>
	<strong>Троен скок на разсрочванията на дълговете за парно</strong><br />
	<em>в. Новинар</em></p>
<p>
	Бум на сключени споразумения за разсрочване на дълговете за парно има в София. От началото на годината до 31 март столичната &bdquo;Топлофикация&rdquo; се е споразумяла с близо 5000 абонати за разсрочено плащане на задълженията им. Сключените договори с борчлиите са три пъти повече спрямо същия период на миналата година и са на обща стойност 7,5 млн. лв., съобщи за &bdquo;Новинар&rdquo; Елизабет Павлова &ndash; шеф на пресцентъра на дружеството.</p>
<p>
	Една от причините за рязкото увеличаване на желаещите да сключат споразумение с &bdquo;Топлофикация&rdquo; е, че от февруари всички длъжници получават по новите си фактури печати с кратък, но категоричен текст: &bdquo;Предстои съдебно производство&rdquo;, отчитат от дружеството.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
