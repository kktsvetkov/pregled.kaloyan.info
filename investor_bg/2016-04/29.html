

	<div class="art">
		<div id="article_text" class="s4" itemprop="articleBody">
			
			
			<p>
	<strong>TBI Bank: От Амстердам към Рига</strong><br />
	<em>в. Капитал</em></p>
<p>
	От началото на кризата на българския банков пазар за сливания и придобивания се говори много, но сделките са малко. Има обаче и някои малки изключения, които обикновено се случват по принуда. Едно такова е Ти Би Ай банк, която е на път да се сдобие с нов собственик за втори път в последните пет години.</p>
<p>
	Проблемите на словенската Nova ljubljanska banka я принудиха през 2011 г. да подаде българското си поделение (тогава &quot;НЛБ Банка София&quot;) на TBIF Financial Services - част от холандско-израелският конгломерат Kardan, който вече в България имаше бизнес с бързи кредити, лизинг и ипотечно финансиране. Сега отново под принуда Kardan е на път да се раздели с цялото си финансовото подразделение TBIF, в което ключово звено е Ти Би Ай банк. В съобщение до инвеститорите на борсата в Амстердам Euronext холдингът обявява, че вече има сключена сделка за 69 млн. евро и трябва да бъде финализирана до 15 юни тази година, като датата може да бъде и отлагана по взаимно съгласие.</p>
<p>
	<strong>МиГ невнимание...</strong><br />
	<em>в. Капитал</em></p>
<p>
	Без много шум преди около седмица военното министерство обяви пакет от обществени поръчки &quot;за закърпване&quot; на авиационния парк от стари руски изтребители МиГ-29, които в момента се използват от Военно-въздушните сили (ВВС) на страната ни за отбрана на българското въздушно пространство. Без тях има реална перспектива небето ни да се окаже беззащитно и да се наложи да прибегнем до услугите на натовски Air Policing, тоест охрана от страна на съюзнически самолети. Обявяването на поръчките, както и някои детайли в заданията, са може би първото индиректно доказателство, че възстановяването на старите ни руски изтребители, които трябва да ни пазят до придобиването на ескадрила натовски тип многоцелеви самолети, явно не се случва особено гладко въпреки фанфарните декларации на държавното ръководство.</p>
<p>
	Общата стойност на настоящите три военни търга е приблизително 45 млн. лв. и съставлява малко повече от половината от средствата, които правителството отпусна целево за обновяване на бойната ни авиация през тази година. Това, което също прави неприятно впечатление, е, че процедурите бяха стартирани няколко дни преди влизането в сила на новия закон за обществените поръчки, който би трябвало да затегне правилата, да ограничи възможностите за субективен подбор и особени за нагласяване на параметрите за точно определени фирми-кандидати.</p>
<p>
	<strong>Свобода за прасетата</strong><br />
	<em>в. Капитал</em></p>
<p>
	Представете си, че сте собственик на изискан ресторант, много държите на менюто си и подбирате най-добрите продукти за него. Намерили сте доставчик на крехко и качествено месо от архаична порода пасищно прасе, което на всичкото отгоре е и изключително полезно, тъй като поради начина на отглеждане на тези животни продуктите им са с ценно съотношение на Омега-6 и Омега-3 мастни киселини. За доставките обаче винаги се чака, защото производителят събира поръчки само веднъж месечно.</p>
<p>
	<strong>КАТ отчете рязък скок на дрогирани шофьори</strong><br />
	<em>в. Сега</em></p>
<p>
	КАТ е изумен от броя на водачите, които управляват автомобилите си след употреба на наркотици, заяви шефът на Пътната полиция Бойко Рановски по БНТ. &quot;В областните дирекции, където са купени по-специални уреди за проверка за наркотици, нещата са стресиращи. Примерно в област Пазарджик - от 30 проби има 20 положителни теста, в Бургас положението е подобно - от 70 проби 50 са положителни. Явно проблемът, който вече имат в някои западни държави с употребата на наркотични вещества, повече отколкото с алкохола, ще дойде и при нас&quot;, каза Рановски.</p>
<p>
	Той обясни, че пробите са по-скоро за леки наркотици, но са различни за различните области. Освен това се виждало, че повече млади хора употребяват опияняващи вещества. Статистиката показвала и че всяка седмица между 200 и 300 души биват засичани след употреба на алкохол. &quot;Не искам да си мисля, че след употреба на наркотици числата ще бъдат такива&quot;, каза още шефът на Пътната полиция.</p>
<p>
	<strong>София и Варна ще разширяват видеонаблюдението</strong><br />
	<em>в. Сега</em></p>
<p>
	Разширяване на системата за видеонаблюдение в София и назначаване на допълнителни хора в &quot;Общинска полиция&quot;, обеща кметът на София Йорданка Фандъкова на заседание на Столичния общински съвет.</p>
<p>
	Сега с камери се следят 289 обекта, като над 200 са общинските детски градини и учебни заведения, 17 парка и градски градини, 34 пешеходни зони и подлези и други обществени пространства, обяви тя, цитирана от &quot;Фокус&quot;. До края на юли допълнителното видеонаблюдение ще обхване още учебни заведения, пешеходните зони и части в кварталите &quot;Горна баня&quot;, &quot;Драгалевци&quot;, &quot;Симеоново&quot;, &quot;Владая&quot;, &quot;Димитър Миленков&quot; и около Южната дъга на Околовръстния път.</p>
<p>
	<strong>Пишат нов закон за касовите апарати</strong><br />
	<em>в. Стандарт</em></p>
<p>
	Изцяло нов закон за регистриране и отчитане на продажбите в търговските обекти ще бъде приет до края на годината. Той ще замени сегашната наредба, която урежда правилата за работа на касовите апарати. Това става ясно от доклад на Министерството на финансите за прилагането на стратегията за повишаване на приходите и справяне със сенчестата икономика за периода 2015-2017 г. Тази година ще бъде приет и нов закон за акцизите, пише в доклада.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
