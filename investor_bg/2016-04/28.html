

	<div class="art">
		<div id="article_text" class="s4" itemprop="articleBody">
			
			
			<p>
	<strong>България изостава още в догонването на страните от ЕС</strong><br />
	<em>в. Капитал Daily</em></p>
<p>
	България не само не успява да настигне старите държави-членки на ЕС по ключови показатели, но дори изостава в догонването им. Това се вижда от тазгодишното издание на &quot;Индекс на настигането&quot;. Той се изготвя за пета поредна година от институт &quot;Отворено общество&quot; сред 35 държави-членки и кандидати за ЕС и следи 47 индикатора, групирани в 4 категории - икономика, качество на живот, управление и демокрация.</p>
<p>
	В общото класиране за 2015 г. България вече изостава от Румъния и се нарежда на последно място в Европейския съюз. След нас са единствено държавите от Западните Балкани и Турция. Влошаване има при категориите &quot;демокрация&quot; и &quot;управление&quot;. В първия случай причината е сривът на страната в класациите за медийна свобода, а във втория &ndash; на корупцията и върховенството на закона. При &quot;икономика&quot; и &quot;качество на живот&quot; се запазва нивото от предходната година.</p>
<p>
	<strong>&quot;Т-Маркет&quot; иска да купи 12 магазина на Penny</strong><br />
	<em>в. Капитал Daily</em></p>
<p>
	Компанията собственик на веригата хипермаркети &quot;Т-Маркет&quot; - &quot;Максима България&quot;, иска да придобие още 12 магазина в страната, с което се очаква да порасне до над 60 обекта. Разрастването трябва да стане с придобиването на част от досегашните обекти на германската верига Penny и нейното имотно дружество &quot;Рила проект&quot;. Компанията е подала искане за концентрация в Комисията за защита на конкуренцията (КЗК) и се очаква до седмица регулаторът да се произнесе по сделката. Засега и от двете компании отказаха коментар. Вероятно обектите ще бъдат продадени като част от голямата вълна имотни сделки на &quot;Рила проект&quot;.</p>
<p>
	Ако сделката стане, по брой магазини &quot;Т-Маркет&quot; ще състезава за третото място с &quot;Кауфланд&quot;, която в момента имат 55 обекта, но пък е лидер по оборот. На първо и второ място са съответно &quot;Билла България&quot; със 102 магазина и &quot;Лидл&quot; със 79. С решението си от есента да се изтегли от България Penny предложи на пазара 49 магазина, като 9 купи &quot;Билла&quot;, която е част от същата група - REWE. Цена на сделката все още е рано да се коментира, но 9-те магазина, поети от &quot;Билла&quot;, бяха с оценка 32 млн. лв.</p>
<p>
	<strong>Калфин отмени скандалната схема за безработни с европари</strong><br />
	<em>в. Сега</em></p>
<p>
	След като един месец твърдеше, че няма нарушения в скоростната схема за наемане на безработни с европари, вчера социалният министър Ивайло Калфин отмени класирането. Както &quot;Сега&quot; писа, срещу схемата по оперативната програма &quot;Развитие на човешките ресурси&quot; има редица сигнали от фирми, включително в ОЛАФ и българския й еквивалент - дирекцията в МВР, която се занимава със злоупотреби по еврофондовете - АФКОС. Работодателите посочват фрапиращи нарушения по класирането и процедурата за кандидатстване, която протече за рекордно кратко време - два работни дни. Всички одобрени фирми са подали документи в първите 19 минути от отварянето на схемата.</p>
<p>
	&quot;От самото начало аз нямам увереност, че поставяме фирмите при равнопоставени условия&quot;, обясни Калфин вчера отново без да признава за нарушения. Той уточни, че сам е наредил проверка на управляващия орган и АФКОС, но това било стандартна процедура заради многото сигнали.</p>
<p>
	<strong>Шеф в ДАНС карал сътрудник да изнудва фирми</strong><br />
	<em>в. Сега</em></p>
<p>
	Антикорупционното звено на прокуратурата внесе обвинителен акт в Софийския градски съд срещу Мирослав М. - началник-отдел в дирекция &quot;Финансова сигурност&quot; на ДАНС, съобщи пресцентърът й. Агентът карал бивш доброволен сътрудник да иска пари от хора и фирми под формата на ежемесечни парични суми, за да нямат проблеми с ДАНС. По този начин разгласил държавна тайна от 11 секретни документа.</p>
<p>
	Агентът се срещал с бившия доброволен сътрудник в софийски офис, където му възлагал да събира още информация за разработвани от ДАНС хора и фирми, както и да ги убеждава сами да предлагат помощи за ДАНС, които уж щели да се използват за гориво и консумативи.</p>
<p>
	<strong>Референдумът се промуши през вътрешната комисия</strong><br />
	<em>в. Сега</em></p>
<p>
	Парламентарната вътрешна комисия подкрепи провеждането на референдум по всичките 6 въпроса на &quot;Шоуто на Слави&quot;, въпреки че МВР даде отрицателно становище по последното от питанията - дали областните и районните директори на МВР да се избират мажоритарно в два тура. Комисията, чийто шеф е Цветан Цветанов, е водеща именно по него.</p>
<p>
	За организиране на допитването без каквато и да е редакция на въпросите се обявиха ГЕРБ, РБ, АБВ и ББЦ, а от БСП гласуваха с &quot;въздържал се&quot;. Зам. вътрешният министър Красимир Ципов обясни на депутатите, че никъде в ЕС няма практика шефовете на областни и районни полицейски управления да се избират пряко от народа.</p>
<p>
	<strong>ЕС прави регистър на хора с офшорки</strong><br />
	<em>в. Стандарт</em></p>
<p>
	Действителните собственици на фирми в офшорни зони ще бъдат вкарани в регистър. За това са се договорили министрите на финансите на страните от ЕС на заседанието на Съвета на ЕС по икономически и финансови въпроси (ЕКОФИН), което се проведе преди дни в Амстердам. Това се прави заради &quot;Панама гейт&quot; и излязлата информация за известни хора от целия свят с офшорни компании.</p>
<p>
	Във връзка с документите от Панама, на заседанието на ЕКОФИН Европейската комисия е представила инициативи за борба срещу прането на пари и укриването на данъци. Министрите на финансите са се присъединили към инициативата на Г-5 за създаване на регистър на действителните собственици на компании и за провеждането на пилотен проект за автоматичен обмен на информация за действителните собственици на фирми в офшорни зони.</p>
<p>
	<strong>София дава 2482 спирки на концесия за 15 години</strong><br />
	<em>в. Новинар</em></p>
<p>
	Столичната община подновява опитите си да обнови визията на всички спирки на градския транспорт. В общинската комисия по архитектура без разгледан доклад за отдаването на концесия за 15 години на 2482 спирки. В замяна на инвестицията си частните фирми, които ще ги изградят и стопанисват, ще получат правото да разположат търговски обекти в тях и да поставят рекламни елементи.</p>
<p>
	В края на 2014 г. кметът Йорданка Фандъкова направи предложение за това, като изтъкна, че предимството на този вариант е, че в модернизацията на спирките ще се инвестират частни средства, а публичните могат да бъдат насочени за други важни мерки. След това бе изготвена и документацията, но до гласуване в общинския съвет и обявяването на конкурс така и не се стигна.</p>
<p>
	<strong>Бизнесът с ментета върти $461 милиарда</strong><br />
	<em>в. Новинар</em></p>
<p>
	Сенчестият бизнес на ментета и фалшиви стоки е набъбнал в световната индустрия до стойност около 461 милиарда долара, сочи нов доклад на Организацията за икономическо сътрудничество и развитие (ОИСР).</p>
<p>
	Търговията на фалшификати съставлява 2,5 процента от световната търговия през 2013 г., което е сериозно увеличение в сравнение с 2008 г., когато е била 1,9 на сто. Според данни от митниците, където се изземат ментета, най-засегнатите марки от фалшификатите са Rolex, Nike, Ray Ban и Louis Vuitton.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
