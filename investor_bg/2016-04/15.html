

	<div class="art">
		<div id="article_text" class="s4" itemprop="articleBody">
			
			
			<p>
	<strong>Онлайн пазаруването расте, но физическите магазини не изчезват</strong></p>
<p>
	В. Капитал Daily</p>
<p>
	Пазаруването във виртуални супермаркети става все по-предпочитано. Клиентите постоянно са в интернет пространството и сравняват цени, предложения и условия. Много потребители първо проверяват промоциите в онлайн магазина и след това отиват, за да пазаруват на място избраното. Затова физическите магазини и обекти няма да изчезнат. Това са част от тенденциите, очертани по време на първата годишна конференция &quot;Успешни стратегии за електронна търговия&quot;, организирана от &quot;Капитал&quot; и сп. &quot;Регал&quot;.</p>
<p>
	&quot;Нетърпението&quot; и &quot;стремежът към здравословен начин на живот&quot; са двете тенденции с най-голямо влияние върху потреблението, посочи Марек Кемпка, директор &quot;Технология на пазаруването&quot; в Nielsen. &quot;Електронната търговия е тази, която създаде нетърпението у купувачите. Феноменът &quot;кликни и получи&quot; поръчаните стоки у дома става все по-масов. В битката за бързина и &quot;доставка до врата&quot; се включват не само куриери, но и дронове. В Лондон и Берлин например можеш да получиш храната си 15 минути след направена поръчка онлайн, даде пример Марек Кемпка.</p>
<p>
	<strong>4G мрежата на &quot;Теленор&quot; вече обхваща 75% от населението</strong></p>
<p>
	В. Капитал Daily</p>
<p>
	Българският телеком &quot;Теленор&quot; обяви, че е разширил покритието на мобилната си мрежа от четвърто поколение (4G) и тя вече обхваща 75% от населението на страната. Максималната скорост на интернет връзката вече е 75 Mbps, обявиха от мобилният оператор на пресконференция в четвъртък.</p>
<p>
	Компанията пусна такава услуга от декември миналата година, като до края на 2015 г. покритието беше 57% от населението. Освен това &quot;Теленор&quot; очаква буквално &quot;до дни&quot; да получи допълнителни честоти от телеком регулатора, с които дружеството да развива още повече 4G мрежата си. Именно липсата на достатъчно спектър е основната причина другите два телекома &ndash; БТК и &quot;Мобилтел&quot;, все още да не са пуснали подобни услуги.</p>
<p>
	<strong>Цените на тока, водата, метрото и трамвая тръгват нагоре от 1 май</strong></p>
<p>
	В. Сега</p>
<p>
	За българите се очертава жежко лято - и в прекия, и в преносния смисъл, защото цените на най-важните услуги се устремяват нагоре. Въпреки острата обществена съпротива билетът за столичния градски транспорт поскъпва с цели 60% и от 1 юни возенето на метро, трамвай, бус и тролей в София ще струва 1.60 лева.<br />
	Нови тарифи се задават и за клиентите на ЧЕЗ - т.е. за цяла Западна България. Компанията иска 20% по-високи цени на тока от 1 юли. И другите електродоставчици - ЕВН и &quot;Енерго-Про&quot;, обявиха, че ще настояват за увеличение. Те обаче са по-скромни и предлагат около 3% нагоре. Новите цени на тока за цяла България за периода от 1 юли ще станат ясни в края на юни, когато КЕВР трябва да вземе решения за трите ЕРП-та.</p>
<p>
	И на водния фронт се задават лоши новини за портфейлите на абонатите. Вече е почти сигурно, че &quot;Софийска вода&quot; ще получи одобрение да вдигне цените, при това още от 1 май. Компанията поиска 20% скок, но Комисията за енергийно и водно регулиране е склонна да разреши под 4% увеличение.</p>
<p>
	<strong>Изтребителите и корабите на Ненчев катастрофираха в НС</strong></p>
<p>
	В. Сега</p>
<p>
	Редицата неясноти около одобрените от правителството инвестиционни проекти за покупка на изтребители и кораби станаха причина разглеждането им от бюджетната комисия на парламента да бъде отложено. Въпреки че бяха заложени в дневния ред на заседанието, депутатите предпочетоха да не ги гледат и си гласуваха други точки. Решението изненада министъра на отбраната Николай Ненчев, който не можа да обясни защо проектите му не се гледат.</p>
<p>
	Официалното обяснение за отлагането е, че изтребителите и корабите трябва да минат първо през комисията по отбрана, която се провеждаше по същото време. Те обаче и там не бяха включени. Неофициалното обяснение на депутатите от управляващото мнозинство е, че около проектите са се натрупали редица въпроси, което е поставило под въпрос минаването им през парламента въобще.</p>
<p>
	<strong>Депутатите направиха вота задължителен</strong></p>
<p>
	В. Сега</p>
<p>
	Депутатите от правната комисия изпревариха провеждането на националния референдум, който трябва да даде отговор на въпроса дали гражданите подкрепят задължителния вот, и го въведоха при второто четене на промените в Изборния кодекс. Идеята на Патриотичния фронт бе подкрепена от всички политически партии без БСП и ДПС. Представителите на движението за пореден път се заканиха да сезират Конституционния съд, ако текстът мине и в пленарната зала.</p>
<p>
	Фронтоваците оттеглиха обаче искането си за налагане на санкции за неучастие в изборите и предизвикаха задоволството на партньорите в управлението от ГЕРБ, реформаторите и АБВ. Малко преди това по инициатива на ПФ и с гласовете на РБ, ГЕРБ и АБВ в кодекса бе дописано, че задължителното гласуване &quot;представлява изпълнение на гражданския дълг&quot;.&nbsp; Депутатите от правната комисия приеха още, че до 2018 г. електронното дистанционно гласуване ще е експериментално.</p>
<p>
	<strong>Откриват сезона на Св. Анастасия</strong></p>
<p>
	В. Стандарт</p>
<p>
	В Бургас общинският катамаран &quot;Анастасия&quot; открива сезона с круизи до остров Света Анастасия. Първият официален курс е планиран за 10 часа в събота. За двата почивни дни са предвидени по четири курса на ден. Катамаранът ще отплава от морска гара с капацитет до 25 пасажери. До края на месец април пасажерите ще се качват на катамарана след предварителна резервация за пътуване до острова.</p>
<p>
	<strong>Швейцарски модел за опасния боклук в Разград</strong></p>
<p>
	В. Стандарт</p>
<p>
	Общински център за разделно събиране и съхранение на опасните битови отпадъци ще бъде изграден в Разград. Това съобщи кметът на града доктор Валентин Василев, след като стана ясно, че лудогорският град е сред петте български общини, включени в пилотния проект на Българо-швейцарската програма за сътрудничество, с помощта на който у нас ще се въведе швейцарското ноу-хау при третирането на токсичния боклук.</p>
<p>
	В следващите четири години край града ще бъде изградена и пусната в експлоатация специална площадка, където ще се събират опасните отпадъци. Новата за България практика ще гарантира, че отровните химикали, бои, негодни лекарства, акумулатори, битови електроуреди ще се изхвърлят контролирано и разделно от другите отпадъци, така че да не създават риск за здравето на хората и да не замърсяват околната среда.</p>
<p>
	В Разград вече е определен терен от 6 декара, върху който ще се изгради сметището за опасния боклук. Гражданите ще могат да извозват сами дотам ненужните им отпадъци, както и да ги предават на мобилните екипи, които по график ще обикалят населените места, за да прибират вредните остатъци, обясни кметът Василев. Предвижда се новите площадки да бъдат готови до края на май 2019 г.</p>
<p>
	<strong>Инвестираме ударно в златни кюлчета и монети</strong></p>
<p>
	В. Новинар</p>
<p>
	Засилен интерес към златните кюлчета и монети с цел инвестиция се наблюдава у нас. Повишеният интерес бе отчетен от компания за обмен на валута. Търсенето повиши и цената на златото с около 10 процента от началото на годината. Експертите уточняват, че закупуването на злато и монети е примамливо, защото са бързо ликвидни и могат да се търгуват на тесни маржове спрямо пазара.</p>
<p>
	Инвестирането в злато и монети изглежда по-удачно и заради ниските лихви по депозитите в банките. У нас най-търсените инвестиционни продукти са кюлчета от 100, 50 и 20 грама. Често инвеститорите избират и модерно изсечените монети от чисто злато. Борсовата цена на златото към момента е приблизително 1105 евро (2159 лв.) за една тройунция (31,1 г).</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
