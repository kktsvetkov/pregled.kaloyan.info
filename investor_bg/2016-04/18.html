

	<div class="art">
		<div id="article_text" class="s4" itemprop="articleBody">
			
			
			<p>
	<strong>София пак ще раздава спирките</strong></p>
<p>
	В. Капитал Daily</p>
<p>
	За трета поредна година столичният кмет Йорданка Фандъкова се връща към една и съща идея - да даде на концесия спирките на градския транспорт. При предишните два опита публични мотиви за стопирането им нямаше, но най-вероятно причина беше бягането от скандал преди местните избори. Проблемът е, че и тогава, и сега профилът на кандидата плътно пасва на един тандем - Делян Пеевски, който контролира веригата Lafka, и рекламния бос Красимир</p>
<p>
	Гергов, който и сега се свързва с повечето рекламни площи в София. А от общината нито преди, нито в момента показват сравнителен анализ колко би струвало да се поставят нови спирки и павилиони, за да се дадат под наем, и колко ще са приходите от концесията. Липсва и проучване кои спирки трябва да се подновят и къде вече има лавки и рекламни съоръжения в добро състояние, каквито видимо има.</p>
<p>
	Сега кметът внася на практика предишния доклад, като никой дори не си е направил труда да смени годините. И макар да сме 2016 г., от участващите се изискват обороти от 5 млн. лв. годишно и опит в рекламата, строежа на спирки и търговията към 2011, 2012 и 2013 г. Предложението ще бъде гледано от транспортната комисия на общинския съвет в понеделник.</p>
<p>
	<strong>България замаза пред ЕК липсата на реформи</strong></p>
<p>
	В. Сега</p>
<p>
	България ще представи пред Европейската комисия поредната програма за реформи, от която личи, че управляващите търпят провал в редица области. Кабинетът одобри конвергентна програма за периода 2016-2019 г. и актуализиран план за реформи. И двата документа ще бъдат оценявани от Брюксел. От тях става ясно, че правителството не успява да овладее част от разходите в неефективни сектори, а част от прогнозите за повишена събираемост на приходите в резултат от усилията на контролните органи са надценени.</p>
<p>
	Пенсионната реформа е единствената, при която кабинетът е представил точен разчет за очаквания ефект върху разходите в бюджета. Вдигането на възрастта и стажа за пенсия при трета категория труд за тази година ще доведе до намаляване на разходите с 23.6 млн. лв., икономии ще има през целия период до 2019 г. (съответно с 20.5, 17 и 15 млн. лв.). За сравнение - разходите на хазната за пенсии тази година възлизат на 8.7 млрд. лв. При здравеопазването, което се сочи като неефективен сектор от Брюксел, оценка за финансовия ефект от течащите реформи няма.</p>
<p>
	<strong>МВР поръчва храна за мигранти за милиони, която ДАБ изхвърля</strong></p>
<p>
	В. Сега</p>
<p>
	Въпреки че Държавната агенция за бежанците е под шапката на МВР, двете институции явно не комуникират помежду си. Вътрешното министерство е обявило поръчка за храна за над 4.1 млн. лв. за изхранването на мигрантите, които са настанени в центровете за задържане в София, Елхово и Любимец. Позициите по нея включват доставката на закуска, обяд и вечеря за общо 940 души в трите центъра. В същото време Държавната агенция за бежанците се готви да изхвърли на боклука хранителни продукти за близо 800 хил. лв.</p>
<p>
	Продуктите са платени по завишени цени, а освен това се оказали и ненужни, защото голяма част от центровете за бежанци са празни, разкри в събота Нова телевизия. Ръководството на ДАБ беше сменено, след като станаха известни фактите около поръчката. Оказа се, че държавата е купувала на завишени цени продуктите. Това става малко преди Коледа при почти празни бежански центрове и при прогноза за намаляване на потока от хора малко преди Коледа.</p>
<p>
	Първоначално от агенцията определят ситуацията като критична и сключват директно договори с избрани от тях фирми за над 320 000 лв. По-късно е парафиран още един договор за над 800 000 лв., вместо да се обяви обществена поръчка. Проста сметка само за няколко артикула показва, че за храната на бежанците данъкоплатецът е платил със 130 000 лв. повече в сравнение с пазарните цени на едро.</p>
<p>
	<strong>Фирми водят над 1000 дела срещу КЕВР</strong></p>
<p>
	В. Сега</p>
<p>
	Има истински бум на делата на фирми срещу решения и действия на Комисията за енергийно и водно регулиране, разкрива годишният доклад на регулатора за 2015 г. КЕВР представи доклада си в комисията по енергетика в Народното събрание. Най-многобройни са исковете, заведени от компаниите от електроенергетиката. През 2015 г. те са 1091, което означава двоен скок спрямо предходната 2014 г. с 575 иска. От отчета на комисията не става ясно какви са делата и кои компании най-често се обръщат към съда - производители на ток или търговци, ТЕЦ-ове, ВЕИ-та или други.</p>
<p>
	<strong>Изборният туризъм пак се оказа труден казус за депутатите</strong></p>
<p>
	В. Сега</p>
<p>
	Депутатите за пореден път признаха неспособността си да се справят с феномена &quot;изборен туризъм&quot;. Правната комисия гласува на второ четене поправка в Изборния кодекс, касаеща миграцията. Текстът бе приет &quot;по принцип&quot; и с уточнение, че ще бъде прецизиран преди гласуването в пленарната зала. Той гласи, че &quot;кметове на общини и областните управители са длъжни да извършат проверка по реда на Закона за гражданската регистрация за всички избиратели, вписани в избирателните списъци, в едногодишен срок от влизане в сила на настоящата разпоредба&quot;.</p>
<p>
	Предложението бе направено от ГЕРБ и бе подкрепено от Патриотичния фронт и АБВ. От ГРАО и неправителствени организации заявиха, че така внесената промяна няма да проработи, тъй като предвижда проверките да се извършват от кметовете, част от които носят отговорността за преселението на хора. &quot;ГРАО и в момента прави проверки и констатира, че преди избори хора се регистрират в запустели къщи, обори и дори на голи поляни - подчерта шефът на дирекцията Иван Гетов. - Нищо обаче не може да се направи, защото по документи всичко е законно, или поне така ни казват кметовете.&quot;</p>
<p>
	Директорът на Института за развитие на публичната среда Антоанета Цонева коментира пред &quot;Сега&quot;, че няма смисъл проверката да се прави преди всички видове избори, а само преди местните, тъй като изборният туризъм се появява тогава. Тя изнесе данни, че в периода януари-април преди вота м.г. са регистрирани 40 000 повече промени по настоящ адрес, отколкото е имало обикновено.</p>
<p>
	<strong>Посещавани плажове останаха без стопани</strong></p>
<p>
	В. Стандарт</p>
<p>
	В навечерието на активния летен сезон община Каварна очаква становище от Министерството на туризма за два от плажовете на своя територия, които са без стопани, но пък много посещавани през летните месеци. Това каза за &quot;Стандарт&quot; кметът на морската община Нина Ставрева. &quot;Става дума за плажовете &quot;Каварна-2&quot;, който е част от градския плаж, и &quot;Болата&quot;. Писахме до Министерството на регионалното развитие, но докато получим отговор оттам, плажовете преминаха към Министерството на туризма. Сега очакваме становище от това ведомство, като разчитаме на срещата на 15 април с министъра на туризма във Велико Търново&quot;, каза Ставрева.</p>
<p>
	Областният управител Детелина Николова съобщи, че на територията на област Добрич има общо 32 плажа, като от тях стопани има за 15. В рамките на мащабното пролетно почистване, което се организира по традиция в страната, ще се чисти крайбрежието. За това разказа Димитър Димитров - председател на БХРА за Североизточна България.</p>
<p>
	<strong>Показваме биоайрян на изложение в Лондон</strong></p>
<p>
	В. Стандарт</p>
<p>
	Дванадесет български фирми се представят на Международното търговско изложение &quot;Natural and Organic Products Europe 2016&quot; в Лондон. То представя последните тенденции в света на биопродуктите. Българските участници произвеждат биохрани, етерични масла и козметични продукти, а 80% от участието им се финансира от Агенцията за малки и средни предприятия. На изложението присъства и министърът на икономиката Божидар Лукарски.</p>
<p>
	<strong>Асфалтират Димово след Великден</strong></p>
<p>
	В. Новинар</p>
<p>
	След празниците започва ремонтът на участъка в Димово от международния път, който от години е разкопан. Асфалтирането трябва да приключи до края на май. Това обеща шефът на агенция &quot;Пътна инфраструктура&quot; Лазар Лазаров. Жителите на Димово излязоха на протест заради разбития път и настояха да се вземат незабавни мерки.<br />
	Те са недоволни, че трафикът през града е много голям. Сред исканията им е дори колите да бъдат пренасочвани през друг маршрут, но засега това изглежда невъзможно. От АПИ са готови да намалят напрежението сред местните, като ремонтират отсечката.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
