

	<div class="art">
		<div id="article_text" class="s4" itemprop="articleBody">
			
			
			<p>
	<strong>Магазините на Penny: половината продадени, предлагат се останалите</strong><br />
	<em>в. Капитал Daily</em></p>
<p>
	Най-голямата разпродажба на свободни магазини е в средата си - след есенното решение за оттегляне на германската верига Penny над половината супермаркети са продадени и сега започва втори рунд на предлагане на останалите неизкупени имоти. Сега &quot;Рила проект&quot; - дружеството, в което са обектите, предлага на купувачите 38 парцела и 21 магазина.</p>
<p>
	Дотук най-много активи са преминали към другата верига от германската група REWE - &quot;Билла България&quot;, &quot;Техномаркет&quot; е наела няколко, а останалите са придобити от малки търговци.<br />
	Имотите на &quot;Пени&quot;, които към есента бяха 49 търговски обекта и 15 незастроени терена, са с оценка над 100 млн. лв., а първата порция вероятно е за над половината от сумата, защото е била най-атрактивна, за над половината магазини и за най-големия актив - логистичния център. Само първата порция от девет обекта, купени от &quot;Билла&quot;, е с оценка 32 млн. лв. Наемите на &quot;Техномаркет&quot; вече са вписани в Имотния регистър, но останалите ще бъдат регистрирани през втората половина на април и тогава ще станат ясни цените и купувачите.</p>
<p>
	<strong>Цената на бургаския мол &quot;Странд&quot; падна до 12 млн. лв.</strong><br />
	<em>в. Капитал Daily</em></p>
<p>
	Поредният четвърти опит за продажба на бургаския мол &quot;Странд&quot; от частен съдебен изпълнител ще започне от 12 млн. лв. Това е близо три пъти по-малко от търсената цена при първия търг преди половин година, когато търговският център се предлагаше за 33.3 млн. лв. Процедурата е по искане на общината, на която собственикът &quot;Странд Бургас&quot; дължи около 450 хил. лв. за данъци и такси. Най-големият кредитор обаче е фалиралата Корпоративна търговска банка (КТБ), която финансира изграждането на мола. От съобщението на съдебния изпълнител става ясно, че тя има да получава близо 100 млн. лв. В случай че продажбата е успешна, по-голямата част от приходите ще отидат за покриване на дълга към банката.</p>
<p>
	Имотът, който се предлага за продажба, включва малко над 29 дка земя и самата сграда на търговския център &quot;Странд&quot;. Началната цена е 12 млн. лв., а предложения се приемат до 11 май. При евентуален интерес от страна на инвеститори офертите ще бъдат отворени на следващия ден.</p>
<p>
	<strong>Близо 50 млн. лв. ще струват храните за нуждаещи се тази година</strong><br />
	<em>в. Капитал Daily</em></p>
<p>
	Почти 50 млн. лв. с ДДС ще бъдат отделени тази година по поръчката за храни за нуждаещите се, като цената е почти двойна в сравнение с миналогодишната. Това показва документацията по обявената от Агенцията за социално подпомагане (АСП) процедура. Причината е, че, от една страна, в програмата в момента има по-голям от изначално разчетения финансов ресурс, а от друга страна, този път той ще бъде разпределен към по-голямата целева група, макар че пакетите този път ще съдържат с два продукта по-малко, коментираха за &quot;Капитал Daily&quot; от АСП. Срокът за подаване на документи е 16 май.</p>
<p>
	Основната част от средствата за доставките на храни за най-нуждаещите се са от Фонда за европейско подпомагане на най-нуждаещите се (FEAD), а 15% са национално съфинансиране. Търговете по програмата традиционно събират едни и същи участници, а и този път едва ли ще е по-различно, тъй като условието е кандидатите да са изпълнили успешно поне три подобни доставки в последните три години.</p>
<p>
	<strong>Всеки запасняк ще се отчита пред военните за пътуванията си в чужбина</strong><br />
	<em>в. Сега</em></p>
<p>
	Всеки български гражданин, зачислен в запаса, ще трябва да уведомява военните, ако ще бъде в чужбина повече от 6 месеца. Процедурата ще се повтаря и при завръщането му в страната. За нарушителите е предвидена глоба между 270 лв. и 1000 лв. Това предвиждат промените в Закона за резерва, които бяха пуснати за обществено обсъждане. С тях Министерството на отбраната връща практиката от близкото минало за задължителност на мобилизационните назначения, както и за санкции при неизпълнението им.</p>
<p>
	Задължение да уведомяват военните ще имат и жените, които се водят в запас, но излизат в отпуск поради бременност, раждане или осиновяване и отглеждане на дете. Глоба ще грози всеки, който не си пази документите за мобилизационно назначение за военно време, пише още в проекта.</p>
<p>
	<strong>МФ обяви за тайна финансовите обосновки на данъчните закони</strong><br />
	<em>в. Сега</em></p>
<p>
	Министерството на финансите отказа с абсурдни аргументи достъп до информация, която засяга данъкоплатците и би следвало да е публична. В. &quot;Сега&quot; поиска да види разчетите, с които МФ лансира важни за бизнеса и гражданите законови промени, засягащи ДДС, данък печалба, акцизите, вкл. и т.нар. данък &quot;уикенд&quot;. От ведомството на Владислав Горанов обаче обявиха, че изготвяните финансови обосновки за промени в данъчните закони са &quot;служебна информация, която не следва да се обявява&quot;. Според МФ обосновките &quot;нямат самостоятелно значение и са просто подготвителен документ&quot;, достъп до който следва да имат само чиновниците. А става дума за законови поправки, които ще бръкнат директно в джоба на данъкоплатците.</p>
<p>
	Отказът идва на фона на течащите дебати в Народното събрание за промяна на Закона за нормативните актове и поредни обещания за въвеждане на задължителни оценки за въздействието от промените в правилата.</p>
<p>
	<strong>Фирми все пак ще имат достъп до парите от научния фонд</strong><br />
	<em>в. Сега</em></p>
<p>
	Фирмите все пак ще имат достъп до финансиране от фонд &quot;Научни изследвания&quot;. Те ще могат да кандидатстват за изследвания и приложни проекти, свързани със стопански дейности. Това предвижда поредният проект на изцяло нов правилник на научния фонд, изготвен от екипа на Меглена Кунева. Документът регламентира в какви случаи държавата може с публични средства да финансира изследвания на частни предприятия производители, като изрично е записано, че това ще става в съответствие с Европейската рамка за държавни помощи за научни изследвания.</p>
<p>
	След като при Сергей Игнатов с проекти бяха одобрени близки до него и ръководството на фонда фирми, при Тодор Танев се обсъждаше финансирането да остане само за университети и научни организации. Тази идея обаче явно не е припозната от сегашното ръководство на МОН.</p>
<p>
	<strong>Патрулките стават банкомати</strong><br />
	<em>в. Стандарт</em></p>
<p>
	ПОС терминални устройства да се монтират в патрулките на Пътна полиция. Това е поредното предложение за справяне с корупцията в КАТ след идеята униформените да прибират процент от глобите, които налагат на провинилите се шофьори. Предложението е на депутата от РБ и председател на Комисията по транспорт в парламента Настимир Ананиев. По думите му, възможността пътните полицаи да получават процент от санкциите, които събират, е идея заимствана от Румъния, където е въведена и има положителен ефект.</p>
<p>
	Поставянето на ПОС-терминали в колите на КАТ пък ще даде възможност глобите да се заплащат веднага на място и така ще се повиши събираемостта им, смята още Ананиев. В момента се обсъжда и вариант общините да въведат по-засилен видеоконтрол на своите територии и сами да събират глобите.</p>
<p>
	<strong>В бюджет 2017: Дават на общините 2,719 млрд. лв.</strong><br />
	<em>в. Стандарт</em></p>
<p>
	Общините ще получат субсидии от държавната хазна в размер на 2,719 млрд. лв. през 2017 г. Средствата са с 57,78 млн. лв. повече от заложените в бюджета за настоящата година. Това е предвидено в тригодишната бюджетна прогноза за периода 2017-2019 г., която е подготвена от Министерството на финансите. След това през 2018 г. парите за общините ще бъдат увеличени с още 7,25 млн. лв. За 2017 г. средствата, които се дават от централния бюджет за капиталови разходи на общините, ще бъдат увеличени с 10 млн. лв. до 152 млн. лв. А парите за зимно поддържане и снегопочистване ще нараснат с 4 млн. до 32,2 млн. лв.</p>
<p>
	Наред с това в бюджетната прогноза е предвидено увеличение на собствените приходи на общините през всяка от следващите три години във връзка с тенденцията за ръст на постъпленията от имуществени данъци, общински такси и доходи от собственост. Допълнителни ефекти върху собствените приходи на общините се очакват от подобряване събираемостта им, вкл. чрез подобряване на системите за администриране на местните данъци и такси.</p>
<p>
	<strong>За пръв път от 18 години насам е отчетен сериозен ръст в продажбите на музика</strong><br />
	<em>в. Новинар</em></p>
<p>
	Отчетен е сериозен ръст в продажбите на записана музика за пръв път от 1998г. насам, съобщиха от Международната федерация на фонографската индустрия. Приходите от продажби на музикални записи са нараснали с 3,2% през 2015 година, за да достигнат 15 милиарда долара в световен мащаб. Растежът е подхранен основно от необичайното увеличение на абонаментите за стрийминг услуги като тази, предлагана от приложението &bdquo;Spotify&rdquo;.</p>
<p>
	От федерацията отчитат също, че за пръв път продажбите в стрийминг платформи надминават тези на физически носител. Това е първото нарастване на продажбите от записи през дигиталната епоха, когато интернет се превърна в основен фактор за достъп и слушане на музика.</p>
<p>
	<strong>100 проекта за саниране подадоха малките общини</strong><br />
	<em>в. Новинар</em></p>
<p>
	Общо 100 проекта за саниране са подадени от малките периферни общини у нас по програмата &bdquo;Региони в растеж&rdquo;. Това стана ясно от думите на зам.-министъра на регионалното развитие и благоустройството Деница Николова по време на информационна среща във връзка с процедурата за кандидатстване по приоритетна ос 2 на оперативната програма &bdquo;Подкрепа за енергийна ефективност в опорни центрове в периферните райони&ldquo;.</p>
<p>
	&bdquo;В рамките на първия срок трябваше да бъдат подадени проекти за поне 50 на сто от предвидените бюджети за всеки един от градовете&rdquo;, обясни Николова. Тя уточни, че подадените предложения досега са 100 и в момента се оценяват.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
