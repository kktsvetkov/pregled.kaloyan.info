

	<div class="art">
		<div id="article_text" class="s4">
			
			
			<p>
	<strong>Конституционният съд ще отмени таксата за зелените централи</strong><br />
	<em>в. Капитал Daily</em></p>
<p>
	Конституционният съд (КС) ще отмени въведената от началото на годината от парламента такса от 20% върху приходите на слънчевите и вятърните централи. В тази посока е проектът за решение на съдията, докладчик по делото - Димитър Токушев, но и на мнозинството съдии, научи &quot;Капитал&quot; от източници в съда. КС ще заседава по казуса в четвъртък. Решенията на Конституционния съд действат занапред и сумите, които са събрани до този момент, няма да бъдат възстановени на компаниите.</p>
<p>
	Делото беше образувано по искане на президента Росен Плевнелиев, който сезира съда още в средата на януари. Промените в Закона за енергията от възобновяеми източници бяха въведени с текст в заключителните разпоредби на Закона за държавния бюджет за 2014 г. Таксата от 20% върху приходите се превежда на тримесечна база, като целта беше по този начин да се помогне на тежкото състояние на Националната електрическа компания. Така обаче и не беше изготвен ясен механизъм, по който приходите от нея да бъдат изразходвани. По данни на Държавната комисия за енергийно и водно регулиране към края на март от нея са били събрани 36 млн. лв.</p>
<p>
	<strong>Данъчните престъпления са станали абсолютен хит</strong><br />
	<em>в. Сега</em></p>
<p>
	Данъчните, митническите и престъпленията във финансово-кредитната система са основните прояви на организираните банди у нас. Институциите не успяват да организират ефективна съпротива срещу тази престъпност, като причината за тяхната безпомощност са постоянните законодателни и кадрови промени. Това става ясно от отчета на МВР за първите шест месеца на 2014 г.</p>
<p>
	&quot;Продължаващите реформи в сектора за сигурност и в областта на контрола по спазване на фискалната дисциплина все още затрудняват интегритета между отделните държавни органи за решително и ефективно противодействие&quot;, пише в отчета. От него става ясно още, че данъчните престъпления не са най-масовите, но за сметка на това са най-приоритетни за организираната престъпност вероятно защото от тях печалбата е най-голяма.</p>
<p>
	<strong>Брюксел опитва да вразуми ВСС за избора на съдия №1</strong><br />
	<em>в. Сега</em></p>
<p>
	Европейската комисия (ЕК) ще проведе срещи с членове на Висшия съдебен съвет (ВСС) заради предстоящия избор на председател на Върховния касационен съд (ВКС), научи &quot;Сега&quot; от свои източници. Повод за срещите са притесненията на ЕК, че изборът ще е непрозрачен. Срещите ще се състоят през следващите дни, като техен предмет ще са правилата за избор на шефове на двете върховни съдилища и главен прокурор, както и случайното разпределение на дела.</p>
<p>
	Еврокомисията е притеснена и от възможността вотът, насрочен за 25 септември, да бъде умишлено провален, за да се изчака по-стабилна политическа обстановка и съответно подкрепа за следващ кандидат. Към момента е известно, че за поста на проф. Лазар Груев, чийто мандат изтича през ноември, ще се борят председателят на наказателната колегия Павлина Панова и шефът на търговското отделение Таня Райковска. И двете са заместнички на Груев. Самият той ще издигне Панова. Очаква се днес ВСС да открие процедурата за номинации.</p>
<p>
	<strong>Общините може да получат до 100 милиона лева по &quot;Околна среда&quot;</strong><br />
	<em>в. Сега</em></p>
<p>
	Между 70 и 100 милиона лева ще бъдат отпуснати за разплащане с общините, в които се изпълняват проекти по Оперативна програма &quot;Околна среда&quot;. Това заяви вчера министърът на околната среда и водите в оставка Станислав Анастасов по време на посещението си в Казанлък. Там той провери как се изпълняват два проекта по програмата - претоварна станция за общински отпадъци и градска пречиствателна станция.</p>
<p>
	&quot;Министерството на околната среда и водите и Министерството на финансите правят всичко възможно, за да може да бъде използван активният строителен сезон&quot;, обясни Анастасов. Той изрази благодарност към строителите и изпълнителите за проявения толеранс и най-вече към местните власти.</p>
<p>
	<strong>Тирове затварят София</strong><br />
	<em>в. Стандарт</em></p>
<p>
	От 15 ч в петък, 1 август, всички изходи на София ще бъдат затворени. Това обяви за &quot;Стандарт&quot; Красимир Лалов, зам.-председател на Националното сдружение на българските превозвачи (НСБП). Причината за протеста на превозвачите е заповедта на Агенция &quot;Пътна инфраструктура&quot; от 22 юли, която налага нови ограничения за движението на камиони над 12 тона, обясни Лалов.</p>
<p>
	В новата заповед пътищата с наложени ограничения за движение на тежките камионите и специализирана техника в петък от 18 до 21 часа и в неделя от 14 до 20 часа са увеличени от 5 първокласни и един второкласен на 12 първокласни и 5 второкласни, като към тях вече са добавени и всички автомагистрали. В новите ограничения влизат второкласните пътища Пловдив - Смолян, Симитли - Гоце Делчев, Дебелец - Гурково, Добрич - граница с Румъния и Околовръстен път София, както и много първокласни участъци.</p>
<p>
	<strong>Слагат край на учениците &bdquo;фантоми&rdquo;</strong><br />
	<em>в. Новинар</em></p>
<p>
	В Брюксел е била обсъждана идеята да се създаде европейски регистър, с който да се проследява движението на учениците от едно училище в друго, каза образователният министър в оставка Анелия Клисарова. Целта е да се прекрати практиката в много учебни заведения, след като даден ученик прекъсне обучението си, директорите да продължават да го водят техен възпитаник по списък заради делегираните бюджети за бройка. Предложеният европейски регистър ще наложи строг контрол при посещаемостта на децата в училище.</p>
<p>
	Междувременно стана ясно, че 9 общини са получили договори по програма &bdquo;Деца и младежи в риск&ldquo;. Средствата по нея се осигуряват от Брюксел и са в размер на над 2 млн. евро. Общините, които ще ги усвояват чрез одобрените си проекти, са Плевен, Смядово, Мездра, Средец, Павликени, Садово, Каварна, Исперих и Сливен. Програмата цели да се намали броят на отпадащите от учебния процес деца, които в момента са почти 10%.</p>
<p>
	<br />
	<strong>Гмуркаме се в потънал кораб и разглеждаме стария Бургас в &quot;подземния град&quot;</strong><br />
	<em>в. Новинар</em></p>
<p>
	Над 1100 атракции ще привличат потоците от туристи към т. нар. подземен град в Бургас. Това съобщи началникът на общинската дирекция &bdquo;Летен театър, фестивали и концерти&rdquo; Димитър Маджаров. Новата туристическа атракция ще се намира под Морската градина, където са бившите бомбоубежища на града. Използването на укритията при извънредни ситуации обаче ще е възможно, понеже проектът ще бъде изцяло съобразен с основното им предназначение.</p>
<p>
	Посетителите ще се отправят на две различни тематични приключения. Дигитален образ на делфин в реален размер ще придружава туристите до галерията &bdquo;Морето &ndash; Морски приключения&rdquo;, където те ще се гмуркат в потънал кораб, ще участват в пиратска битка и ще стават свидетели на морска буря. Аватар на римски аристократ пък ще отвежда до галерията &bdquo;Градът &ndash; пътуване във времето&rdquo;. Там посетителите ще се запознаят с историята на пристанище &quot;Порос&quot;, с античния град &quot;Акве Калиде&quot;.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
