

	<div class="art">
		<div id="article_text" class="s4">
			
			
			<p>
	<strong>Как ще се разпределят 5 млрд. евро земеделски субсидии</strong></p>
<p>
	В. Капитал Daily</p>
<p>
	Новите земеделски евросубсидии за следващите пет години трябваше да ограничат концентрацията на средства в зърнения сектор и да подпомогнат малките стопанства - за зеленчуци и плодове. На хартия това е и целта при промените, които предлага аграрното министерство на Брюксел и сектора. Предложените лимити за големите и нови помощи за миркофирмите са или лесно заобиколими, или стимулират изкуственото раздробяване.</p>
<p>
	Преди дни земеделското министерство публикува концепцията си за директните субсидии, които са за над 5 млрд. евро до 2020 г. В първия проект на концепцията земеделското министерство предвиждаше прогресивно намаление на субсидиите за най-големите стопанства. Така компаниите, получаващи между 100 и 300 хил. евро на година, трябваше да получат намаление от 5% на парите, а тези с над 300 хил. евро - 10%. В новия вариант е избран на пръв поглед по-твърд подход. Според предложението най-големите фермери с над 300 хил. евро няма да получават нищо за горницата, т.е. въвежда се таван на плащанията. За получаващите между 150 и 300 хил. евро остава намалението от 5% върху получаваната сума.</p>
<p>
	<strong>Михаил Миков - между спасител на БСП и аватар на Сергей Станишев</strong></p>
<p>
	В. Капитал Daily</p>
<p>
	Между &quot;спасихме партията от голямо зло&quot; и &quot;той ще е председател само две години&quot; се колебаеха коментарите на делегатите на конгреса на БСП, на който Михаил Миков беше избран за председател на партията. Очакванията, че Миков ще стане председател на БСП, се появиха още в първите седмици след евровота, когато вътрешната опозиция на Станишев започна да набира сили. Твърди се, че самият председател е обявил и пред него, и пред Драгомир Стойнев, че са сред фаворитите му за наследници. На пленума, на който Станишев обяви окончателното си решение да се оттегли, обаче той посочи само министъра на икономиката. На неофициална среща преди около три седмици вече бившият лидер е поискал освен това от останалите потенциални, тогава конкуренти да обмислят добре, преди да се кандидатират срещу Стойнев.</p>
<p>
	Посочването му обаче му изигра по-скоро лоша услуга и само седмица по-късно, пак на неофициална сбирка, било решено Миков да се впусне като резервен играч. &quot;Спасихме партията, искаха да я превърнат в заложник. Все пак надделя партиецът&quot;, коментираха обаче някои от членовете на екипа на Миков, намеквайки за евентуалните близки контакти на Драгомир Стойнев с депутата от ДПС Делян Пеевски.</p>
<p>
	<strong>Президентът забави връчването на мандата на ДПС</strong></p>
<p>
	В. Сега</p>
<p>
	Напълно излишно се оказа бързането на президента Росен Плевнелиев с връчването на проучвателните мандати на ГЕРБ и БСП в края на миналата седмица, тъй като създаде риск за по-ранното разпускане на парламента. За да спази договорения между партиите срок за приключване на 42-рото народно събрание на 6 август, се наложи държавният глава да забави темпото и да отложи чак за сряда, 30 юли, връчването на третия мандат за съставяне на правителство на ДПС. Отлагането е наложително, за да бъде спазен конституционният 7-дневен срок след изчерпване на процедурата за съставяне на правителство, в който президентът трябва да разпусне парламента и да назначи служебен кабинет.</p>
<p>
	Плевнелиев връчи първия проучвателен мандат на ГЕРБ миналия четвъртък, броени часове след гласуваната оставка на кабинета &quot;Орешарски&quot;. &quot;Действам бързо и решително, защото така декларираха, че желаят политическите сили и народът&quot;, обоснова действията си държавният глава. Още на следващия ден мандатът бе даден на &quot;Коалиция за България&quot;, която моментално го върна. Тогава от БСП изразиха недоумение от престараването на Плевнелиев, при условие че нищо не налагаше подобна бързина.</p>
<p>
	<strong>Културното министерство ще връща 2,1 млн. лв. европари заради НГДЕК</strong></p>
<p>
	В. Сега</p>
<p>
	Междуособиците за Класическата гимназия в София може да струват на министерството на културата 2,1 млн. лв. европейски пари по ОП &quot;Регионално развитие&quot;. В последните си дни като министър Петър Стоянович върна сградата на училището в кв. &quot;Модерно предградие&quot; на Столична община и изправи наследника си пред опасността да връща пари от и без друго тънкия си бюджет.</p>
<p>
	Парите бяха отпуснати по проект за ремонт на сградата миналото лято. Тъй като той се забави, учениците бяха временно настанени в старо общинско училище на Женския пазар. На част от децата, родители и учители там им хареса повече. Това беше и силната страна в спора, защото с нея е директорката Мариела Папазова. Така цяла година изход от патовата ситуация не се намери, а ремонтираната сграда остана празна. Сега министерството я връща на общината. Срещу европейското финансиране обаче МК се задължава да ползва пет години сградата по предназначение, в противен случай трябва да върне парите.</p>
<p>
	<strong>ГЕРБ чака милиард по-малко в хазната</strong></p>
<p>
	В. Стандарт</p>
<p>
	Дефицитът да нарасне до 3.92% след промените в бюджета, ще предложи ГЕРБ в следващите дни, научи &quot;Стандарт&quot;. Това е доста повече от внесения в парламента законопроект за актуализация на бюджета, подготвен от правителството на Пламен Орешарски. Според този вариант приходите се занижават с 500 млн. лв. заради очаквано по-малко ДДС от внос, а разходите се завишават с 225 млн. лв. за здравната каса. Това прави допълнителен дефицит от 725 млн. лв., или 2.7% от БВП.</p>
<p>
	Между първо и второ четене обаче от ГЕРБ ще настояват за по-висок дефицит, който да позволи на следващите правителства - служебното и редовното, да работят в по-нормални условия. Предложенията, които се очаква ГЕРБ да внесе, са за 900 млн. лв. по-малко приходи, като 200 млн. лв. са от акциз, а 700 млн. лв. - от ДДС. В разходната част пък за здравната каса се предвижда да бъдат отпуснати 328 млн. лв. Отделно още 500 млн. лв. ще бъдат заложени за разплащане на средства по проекти от спрените оперативни програми. Така по сметките на ГЕРБ дефицитът ще скочи до 3.92%.</p>
<p>
	<strong>Плащат за градушката през февруари</strong></p>
<p>
	В. Стандарт</p>
<p>
	Софиянци ще лекуват &quot;болежките&quot; по колите си, които пострадаха от невижданата градушка на 8 юли, поне до февруари. Това показва проверка на &quot;Стандарт&quot; в няколко столични сервиза. Въпреки че от бедствието в София минаха 3 седмици, при застрахователите все още се завеждат щети по &quot;Каско&quot;, а след това автомобилът се записва за някой сервиз, където да бъде ремонтиран.</p>
<p>
	Част от хората, чиито автомобили са с по-леки щети, само правят огледите и все още не са отишли, за да получат възлагателни писма от застрахователя, тъй като отново са принудени да чакат на опашка и предпочитат да направят това наесен. Още първите дни след градушката автомонтьорите даваха дати за първите дни на септември. Вече свободни дати има от декември нататък, а тепърва се очакват още коли, чиито щети да бъдат заведени при застрахователите. Част от застрахователните компании обмислят да удължат срока за завеждане на щети и през август.</p>
<p>
	<strong>Борим се за лидерство в информатиката и биохраните</strong></p>
<p>
	В. Стандарт</p>
<p>
	България има реален шанс да се превърне в европейски лидер в няколко сектора. Става въпрос за дейности, в които страната ни традиционно постига забележителни резултати. Именно към тях ще бъдат насочвани приоритетно и средства по новите Оперативни програми през периода 2014-2020 г. За целта от Еврокомисията са поискали от България да изготви специална &quot;Иновационна стратегия за интелигентна специализация&quot; (ИСИС), обясни Ангелина Тодорова, експерт по програмния процес. От Брюксел са заявили, че България, както и която и да било друга страна, не може да бъде добра във всички области. Затова трябва да си изберем няколко, в които сме наистина лидери, а от ЕК ще ни помогнат чрез ОП да станем още по-добри, разказва Тодорова.</p>
<p>
	<strong>Варненските ресторанти крият звезди и удрят в грамажа</strong></p>
<p>
	В. Новинар</p>
<p>
	Ресторантите и увеселителните заведения във Варна и курортите около града масово крият звездите си и лъжат в грамажа на предлаганите ястия. Укриването на удостоверенията за категоризация е едно от най-често срещаните нарушения през този сезон, отчетоха от Комисията за защита на потребителите (КЗП) в морската столица пред topnovini.bg. Въпреки че минималната глоба вече е двойно по-висока и е в размер на 1000 лв., собствениците продължават да държат сертификатите със звездите си по разни чекмеджета, вместо да стоят закачени на стената, каквото е изискването.</p>
<p>
	Липсата на документите реално лишава потребителите от правото им на рекламация, смятат от КЗП. Друго често срещано нарушение е липсата на грамажи в менютата на заведенията за хранене, което се наказва с глоба от 300 до 3000 лв. Хотелите също не са изрядни.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
