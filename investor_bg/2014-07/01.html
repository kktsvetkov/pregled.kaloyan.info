

	<div class="art">
		<div id="article_text" class="s4">
			
			
			<p>
	<strong>Държавата е обявила извънреден аукцион на ДЦК за 1.5 млрд. лв.</strong></p>
<p>
	В. Капитал Daily</p>
<p>
	Министерство на финансите е провело извънреден аукцион на 5-месечни сконтови ДЦК за 1.5 млрд. лв. в понеделник, научи &quot;Капитал Daily&quot; от свои източници. С по-голямата част от средствата ще се осигури помощта за банковия сектор, одобрена часове по-рано от Европейската комисия. Доказателство за това е и фактът, че сетълментът по облигациите е бил вчера, а не както обикновено след два дни, т.е. парите е трябвало да постъпят във фискалния резерв още в деня на аукциона и да бъдат на разположение, ако се наложи от днес.</p>
<p>
	От ведомството на Петър Чобанов и БНБ не публикуваха официална информация до редакционното приключване на броя. По данни на &quot;Капитал Daily&quot; в предлагането активно са участвали всички банки, които са първични дилъри на ценни книжа, както и институционални инвеститори като пенсионни фондове и застрахователни компании. Интерес не е липсвал, но в крайна сметка са били одобрени поръчки за 1.2 млрд. лв. Максималната годишна доходност е била малко под 2%, а средната около 1.7%, според източниците на вестника, което е доста над това, което искаха инвеститорите преди няколко месеца.</p>
<p>
	<strong>Пореден Джулай морнинг за мобилните оператори</strong></p>
<p>
	В. Капитал Daily</p>
<p>
	Началото на лятото, празник на хипитата, повод за пътуване до морето, и още по-евтин роуминг - това е 1 юли от няколко години насам. И през 2014 г. от тази дата крайните цени за мобилни разговори и съобщения в рамките на Европейския съюз ще паднат. За пореден, а може би - за последен път, като се има предвид, че идеята на Европейската комисия (ЕК) е да премахне изобщо роуминга като отделно тарифиране до края на следващата година.<br />
	<br />
	Комисията за регулиране на съобщенията (КРС) в изпълнение на предишно решение на ЕК наложи намаляване на тарифите на дребно за роумина в ЕС и на едро между операторите на няколко стъпки през последните години. Първата беше през 2010 г. и влезе в сила на 1 юли. Последваха още няколко понижения. През януари 2013 г. тарифите за терминиране паднаха до 4.6 ст. на минута в силен трафик и 3.9 ст. в слаб. През изминалата година комисията въведе новата система BULRIC за разходоориентирано определяне на цените на едро. Така мобилните оператори посрещнаха 1 юли 2013 г. с допълнително понижение на таксите за терминиране на трафик в мрежите си до 2.3 ст. на минута. Последното орязване беше от 1 януари тази година, когато обажданията от мрежа в мрежа стигнаха 2 ст. на минута на едро. Телекомите ще трябва да направят още една корекция надолу и през следващата година - от 1 януари таксите за достъп до мрежите им ще станат по 1.9 ст. на минута.</p>
<p>
	<strong>Сайт продава безнаказано всякакви дипломи</strong></p>
<p>
	В. Сега</p>
<p>
	&quot;Продавамe дипломи за завършено средно и висше образование от всяко учебно заведение в страната с успех по избор.&quot; Така започва офертата, която репортер на &quot;Сега&quot; получи на електронната си поща, след като направи запитване на сайта diplomite.wordpress.com, който продава фалшиви документи. Въпреки че авторите на интернет страницата ги грози до 8 години затвор за документно престъпление според Наказателния кодекс, за офертите за купуване на дипломи може да се почете в почти всички уебстраници за обяви. Тъй като сайтът де факто е блог към платформата wordpress, е невъзможно да се установи кой стои зад него. Запитванията за диплома обаче се изпращат на Камен Стоянов. На това име е регистрирана пощата в mail.ru, от която се получават офертите.</p>
<p>
	<strong>Лавров идва у нас на 7.07</strong></p>
<p>
	В. Стандарт</p>
<p>
	Сергей Лавров идва у нас на 7.07, научи &quot;Стандарт&quot;. Външният министър на Русия ще има срещи с премиера Пламен Орешарски и колегата му Кристиан Вигенин. Визитата на руския дипломат номер 1 се готви от външно министерство със съдействието на руското посолство у нас. Какви още срещи ще има Лавров в България обаче все още не е ясно. Визитата на външния министър на Русия е повод 135 години от установяването на дипломатическите отношения между България и Русия. Неотдавна се появиха информации, че Лавров отлага посещението си у нас. Източници на &quot;Стандарт&quot; обаче заявиха, че визитата ще се състои и програмата му се готви усилено от ведомството на Кристиан Вигенин.</p>
<p>
	<strong>Чехкини и грузинци напълниха морето ни</strong></p>
<p>
	В. Стандарт</p>
<p>
	Хубавото време напълни отново курортите край морето. Вече няма анулации и паника сред чуждите гости заради апокалиптичните картини, които показваха медиите от потопа в Аспарухово. Партньорите ни в чужбина успяха да убедят клиентите си, че Черноморието не е опасно и всичко в курортите ни е спокойно, обясни председателят на Българската хотелиерска и ресторантьорска асоциация Благой Рагин. Всички колеги работят добре и Слънчев бряг е пълен, категоричен бе и зам.-председателят на Съюза на Собствениците в курорта Веселин Налбантов. През това лято у нас са се завърнали туристите от бившия соцблок. Голям е ръстът на гостите от Полша, Чехия, Грузия и Румъния, обясни Налбантов.</p>
<p>
	<strong>Цачева се обяви за кабинет със споделена отговорност</strong></p>
<p>
	В. Новинар</p>
<p>
	Ако имаме стабилно мнозинство, няма да имаме нужда от допълнителни партньори. Във всички случаи ще бъде по-добре да има споделена отговорност. Това мнение изрази зам.-председателят на ПГ на ГЕРБ Цецка Цачева в сутрешния блок на Нова телевизия. Тя коментира очакванията, че след предсрочния вот ГЕРБ няма да има необходимото мнозинство, за да управлява сама. По думите на Цачева ще е от значение да се потърси съгласието и на останалите политически сили за важните промени и реформите, които ще се наложи да предприемат бъдещите управляващи. &bdquo;Не че ГЕРБ бяга от отговорност, но какво ще се случи е в сферата на очакването&quot;, поясни още тя.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
