

	<div class="art">
		<div id="article_text" class="s4">
			
			
			<p>
	<strong>Злато от Крумовград: след още 2 години</strong></p>
<p>
	В. Капитал Daily</p>
<p>
	Физическият добив на злато от крумовградското находище при Ада тепе може да стартира след две, до две и половина години. Това заяви изпълнителният директор на концесионера му &quot;Дънди прешъс металс Крумовград&quot; Илия Гърков. Доказаните запаси на находището са 27 тона злато, а канадската компания над 10 години се опитва да го разработи.</p>
<p>
	Раздвижването на проекта стана възможно, след като общинския съвет на Крумовград одобри техническото задание за подробен устройствен план. &quot;Това е най-важната крачка, но е само първата&quot;, коментира Гърков. От 2010 г. компанията разполага с оценка на въздействието на проекта върху околната среда. Сега следва детайлно проектиране, закупуване на терени, които са част от държавния горски фонд и т.н. Съгласуванията с общината и държавата продължават, но от дружеството коментираха, че общинската управа е станала по-диалогична от преди. Ако всички върви по график, строителството на необходимите съоръжения трябва да започне след година - година и половина. Инвестицията в проекта се изчислява на 164 млн. долара, като сумата леко е нараснала от първоначално обявените 153.5 млн. долара.</p>
<p>
	<strong>Защо Агенция &quot;Борба с градушките&quot; не можа да спаси София</strong></p>
<p>
	В. Капитал Daily</p>
<p>
	България разполага с изпълнителна агенция &quot;Борба с градушките&quot;, но това не спаси София от огромните ледени късове, които връхлетяха столицата. Изпълнителната агенция се занимава със защита на селскостопанската продукция, не на градовете, като има забрана за изстрелване на ракети над столицата и други големи населени места. Причината е в самите ракети, които се разрушават и падат на земята. Наскоро такава ракета попадна в къща в Съединение.</p>
<p>
	Въпреки това обаче, агенцията разполага с изключително точна радарна система за наблюдение, която подава информация в реално време към Гражданска защита и Военновъздушните сили. Явно тази информация не е била забелязана или не й е обърнато особено внимание, тъй като предупреждения, че в София ще вали толкова силна и продължителна градушка, нямаше. Също така, ако е можело да се разбие градоносния облак преди да стигне столицата, също би било редно това да се направи.</p>
<p>
	<strong>Прокуратурата отчете спад в разкриването на престъпленията</strong></p>
<p>
	В. Сега</p>
<p>
	Броят на разкритите престъпления намалява и тенденцията е трайна за последните 3 г. Това е един от изводите в отчета за дейността на прокуратурата за 2013 г., огласен вчера. Разкрити са 45 566 престъпления, което е 37.3%. Предишните две години процентите са 38.8 и 39.8. Фактът е обезпокоителен и изисква сериозен допълнителен анализ, пише в доклада на държавното обвинение, внесен в парламента. Спадът в разкриваемостта рефлектира и върху броя на хората, изпратени на съд - през 2013 г. те са малко над 47 200, а предишните две години - 49 484 и 57 063. Броят на осъдените пък намалява и през м.г. са били 41 412.</p>
<p>
	<strong>Новият дълг напомпа резерва до 6,8 млрд.</strong></p>
<p>
	В. Стандарт</p>
<p>
	Парите от новите облигации в размер на 1,493 млрд. евро, които бяха пласирани в края на юни на международните пазари, вече са постъпили по сметките на Министерството на финансите. В резултат наличните пари в брой във фискалния резерв на страната вчера удариха 6,788 млрд. лв. Тук не влизат вземанията на страната от фондовете на ЕС за сертифицирани разходи, аванси и др., които от началото на настоящата година също влизат в общата сума на фискалния резерв. Според последните официални данни към края на месец май, тези вземания от фондовете на ЕС са на стойност 935 млн. лв. Но дори тези вземания да не се отчитат, наличните пари във фискалния резерв са над 6,788 млрд. лв.</p>
<p>
	Толкова много пари в хазната не е имало от септември 2012 г. насам, или повече от 20 месеца. Това е основната причина от Министерството на финансите в петък да обявят, че няма да бъдат проведени планираните за месец юли аукциони за пласиране на държавни ценни книжа на вътрешния пазар. Предвидените количества могат да бъдат реализирани през периода септември-декември 2014 г., заявяват от МФ.</p>
<p>
	<strong>Строителството на третия лъч на метрото тръгва до средата на 2015 г.</strong></p>
<p>
	В. Новинар</p>
<p>
	Строителството на третия лъч на метрото се очаква да започне през първата половина на 2015 г. Това съобщи за &bdquo;Новинар&rdquo; шефът на &bdquo;Метрополитен&rdquo; Стоян Братоев. Той уточни, че до края на годината се очаква да бъде одобрено финансирането за изграждането с евросредства от Брюксел. По думите му строителството на отсечката от &quot;Ботевградско шосе&quot; до кв. &quot;Овча купел&quot; ще продължи около 3 години и половина.</p>
<p>
	Така от началото на 2019 г. още 169 800 души ще могат да ползват подземната железница в София, показват предварителните разчети. Братоев подчерта, че от &quot;Ботевградско шосе&quot; до центъра ще се стига за 7-8 минути.<br />
	Метростанция ще има на Околовръстното шосе и жп линията София &ndash; Перник, което ще улесни перничани в достъпа им до центъра на столицата. С изграждането на третия метродиаметър ще се построят и два надземни паркинга за около 500-600 автомобила, допълни Братоев.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
