

	<div class="art">
		<div id="article_text" class="s4">
			
			
			<p>
	<strong>Икономисти и юристи се обявиха срещу опасните поправки за банките</strong><br />
	<em>в. Сега</em></p>
<p>
	Икономисти и юристи се обявиха срещу предложението на БНБ за нови текстове в Наказателния кодекс (НК), предвиждащи затвор дори само за критики на банки. Според тях те са опасни, защото на практика ще доведат до цензура в медиите, тъй като всяка статия може да бъде преценена субективно за потенциално всяваща паника. Така гражданите няма да могат да се информират изобщо за състоянието на финансовите институции. Предложението на БНБ е в противоречие с практиката в ЕС и особено в САЩ, където в разгара на финансовата криза преди 5 години съдът задължи банките да разкрият истинското си състояние на обществото, а нито една медия не пострада за критики към парично-кредитната система, тъй като водещ беше общественият интерес.</p>
<p>
	Текстовете, предложени от БНБ, предвиждат тежки наказания за всеки, &quot;който разпространява заблуждаваща или невярна информация или други сведения за банка или финансова институция, които могат да доведат до всяване на паника в населението&quot;. Централната банка настоява санкцията да е от две до пет години затвор, а при причиняване на значителни вреди или получаване на значителни неправомерни доходи - от пет до 10 години и глоба от 5 хил. до 10 хил. лв.</p>
<p>
	<strong>Бизнесът излиза на протест заради новите цени на тока</strong><br />
	<em>в. Сега</em></p>
<p>
	Вместо да балансират системата, обявените в понеделник от ДКЕВР нови цени на електроенергията ще доведат до пълен хаос в икономиката. За да няма шоково поскъпване за бита и да бъде то удържано в рамките на средно 2%, регулаторът натовари допълнително бизнеса, работодателите, производителите на ток и ЕРП-тата. Увеличението ще облагодетелства единствено Националната електрическа компания (НЕК) и Електроенергийния системен оператор (ЕСО). Дори и за тях &quot;бонусът&quot; е под условие, докато състоянието на останалите играчи на енергийния пазар няма да се подобри с нищо.</p>
<p>
	От Федерацията на индустриалните потребители на ток прогнозираха свиване на потреблението, а от БСК - срив в износа. &quot;Ще излезем на протест. В момента обсъждаме позицията си с компаниите&quot;, заяви вчера председателят на федерацията Константин Стаменов.</p>
<p>
	<strong>Идва скъпо грозде и вино</strong><br />
	<em>в. Стандарт</em></p>
<p>
	Цената на гроздето от новата реколта ще поскъпне, прогнозира инженер-технологът от бранша Пенка Кръстева от Монтана. Според нея заради дъждовете не е извършено пълно опрашване на лозовите цветчета. По тази причина гроздовете са по-рехави, а по тях е започнало и сивото гниене. В котловините, където влагата се задържа повече, по лозовите насаждения се е появила мана, стопани съобщават и за появата на брашнеста мана. По-запазени са само насажденията в планинския район на област Монтана, където проветривостта е по-висока. На всички лозари специалистката препоръчва пръскане с точните за момента препарати.</p>
<p>
	<strong>Туристи пълнят Баня заради лековити извори</strong><br />
	<em>в. Стандарт</em></p>
<p>
	Все повече гости посрещат разложкото село Баня, което е сгушено между три планини - Пирин, Рила и Родопите. Затова се множат и хотелите, и частните къщи, които приютяват туристи.</p>
<p>
	&quot;Интересът към нашето селище е провокиран най-вече от 72-та минерални извора. Изследвания на учените доказаха преди време, че съчетанието на минерална вода, геотермална енергия и здравословен климат тук е по-добро дори от класическите курортно-лечебни региони в Судетите, Карпатите, Алпите и другите части на Европа&quot;, твърди Елена Наумова, която е собственик на хотелски комплекс в селото.</p>
<p>
	<strong>Китайци наливат 20 млн. евро в Карлово</strong><br />
	<em>в. Новинар</em></p>
<p>
	Китайски консорциум възнамерява да произвежда пробиотици и синбиотици в Карлово.</p>
<p>
	За целта бизнесмените от Поднебесната империя планират да инвестират 20 млн. евро, съобщи Дарик. Преди няколко месеца представители на консорциума изпробвали в китайски болници произведени у нас пробиотици и след добрите резултати решили да разкрият производство в страната. Това обясни председателят на Общинския съвет Стойо Карагенски.</p>
<p>
	Той допълни, че предварителният договор с китайците е бил подписан на 6 юни. &bdquo;Чакаме ги в Карлово този месец, за да уточним подробностите&rdquo;, заяви шефът на местния парламент. Вече е отреден терен за инвестицията от 20,4 дка северозападно от града. Имотът е собственост на частното дружество, което произвежда пробиотици в Разград и Русе.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
