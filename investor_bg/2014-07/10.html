

	<div class="art">
		<div id="article_text" class="s4">
			
			
			<p>
	<strong>Щетите от бурята може да струват на застрахователите над 50 млн. лв.</strong><br />
	<em>в. Капитал Daily</em></p>
<p>
	Щетите от бурята във вторник тепърва ще се оценяват, но със сигурност се очаква да бъдат поне 40-50 млн. лв. общо. Толкова е приблизителната оценка на някои застрахователи, до които &quot;Капитал Daily&quot; се допита. Много компании засега се въздържат да дадат дори приблизителна сума, която предполагат, че ще платят, тъй като щетите ще се обработват в продължение на няколко седмици.</p>
<p>
	Според Орлин Пенев, председател на Националното бюро на българските автомобилни застрахователи, общо обезщетенията може да достигнат и 100 млн. лв., като това със сигурност ще се отрази на печалбата на компаниите. Нито едно от дружествата, които потърсихме, не очаква да изпита затруднения с плащането &ndash; освен резерви повечето от тях имат презастрахователна програма, която ще им възстанови разходите.</p>
<p>
	<strong>Нова спецкомисия ще работи към фонда за лечение на деца</strong><br />
	<em>в. Сега</em></p>
<p>
	Нова експертна комисия към Фонда за лечение на деца в чужбина ще дава становище по всяко подадено заявление и ще определя сумата за евентуално лечение зад граница. Това се предлага в промени в правилника за работата на Център &quot;Фонд за лечение на деца&quot;, публикувани на сайта на здравното министерство. Комисията ще е от 9 души - медицински специалисти и по един представител на МЗ, Агенцията за закрила на детето и Агенцията за социално подпомагане. Членовете й ще се предлагат от здравния министър. Комисията ще решава в коя болница в чужбина да се проведе лечението или кои чужди специалисти да се поканят в България. Не е ясно обаче дали правителството ще успее да прокара промените, преди да подаде оставка.</p>
<p>
	В момента становища по подадените заявления за финансово и организационно подпомагане се предлагат от обществения съвет. Той се състои от 17 души - медицински специалисти, НПО, пациентски организации, представители на медиите, както и по един човек от здравното министерство, Агенцията за закрила на детето, Агенцията за социално подпомагане и Българския Червен кръст.</p>
<p>
	<strong>Все по-малко висшисти си купуват стаж за пенсия</strong><br />
	<em>в. Сега</em></p>
<p>
	Все по-малко висшисти прибягват до възможността да си купят стаж за пенсия. Тенденцията на драстичен спад, който започна през 2012 г., продължава и през миналата година, сочат данните на Националния осигурителен институт. Едва 507 българи са платили част от обучението си, за да им се признае за прослужено време, показват цифрите на НОИ. За сравнение: година по-рано заради по-рестриктивните изисквания имаше двоен спад в броя им - тогава стаж си купиха 765, и с това поставиха антирекорд от 2009 г. до сега. През 2011 г. например те са били три пъти повече.</p>
<p>
	Висшистите имат право на не повече от 5 г. и могат да се възползват от тази възможност по всяко време. Експертите обаче съветват да го направят по-рано, тъй като с годините се увеличава минималният осигурителен доход, а с това и цената му. Вече се очертава тенденцията хората да си купуват само недостигащия им стаж към момента на пенсионирането си, вместо да &quot;пазаруват&quot; години преди това.</p>
<p>
	<strong>Всяка болница с таван за харчовете</strong><br />
	<em>в. Стандарт</em></p>
<p>
	Таван за парите на всяка болница, които може да усвоява до края на годината. Това ще е една от мерките за контрол на разходите на касата, които днес ще разгледа Надзорният й съвет. Спешното заседание свика зам.здравният министър д-р Бойко Пенков заради предстоящата актуализация на бюджета на фонда. Срещу повечето пари, които касата ще получи, тя трябва да предостави пакет от мерки за контрол на разходите и финансовото стабилизиране на здравната система. На тяхна база здравното министерство ще мотивира актуализацията на бюджета на касата в кабинета и парламента.</p>
<p>
	Моето предложение ще бъде да се въведе таван за парите, които всяка болница може да получи до края на годината, в които влизат и средствата от актуализацията, каза за &quot;Стандарт&quot; д-р Пенков. Според него само по този начин през 2014 г. може да се избегне нов преразход в системата. Той допълни, че ще предложи и нов начин за разпределяне на парите от актуализацията за болниците. Клиниките да получават различно финансиране в зависимост от нивото си на компетентност - дали то е най-ниското, средно или е най-високото. Така например финансирането за първото ниво да бъде умножено с коефициент 0.8, за второ - с единица, а за третото, където са големите многопрофилни и университетски клиники - с 1.2. По този начин парите на болниците ще са съобразени повече с реалните разходи и възможностите им за качествено лечение.</p>
<p>
	<strong>Сергей сменя името на Коалиция за България</strong><br />
	<em>в. Стандарт</em></p>
<p>
	Соцлидерът Сергей Станишев е преизбран за председател на Коалиция за България, научи &quot;Стандарт&quot;. Лидерите на партиите, участващи във формацията, са имали свое заседание в понеделник. Срещата на партийните шефове се е случила само ден след като Станишев обяви решението си за свикване на заседание на 48-ия конгрес на БСП на 27 юли за избор на нов лидер на червените. На коалиционната дискусия БСП е била представлявана от Станишев, партия &quot;Български социалдемократи&quot; от Георги Анастасов, партия &quot;Движение за социален хуманизъм&quot; от Александър Радославов, &quot;Европейска сигурност и интеграция&quot; от Тома Томов, Комунистическата партия на България от Александър Паунов, Земеделски съюз &quot;Александър Стамболийски&quot; с председател Спас Панчев, партия &quot;Нова зора&quot; на Минчо Минчев и партия &quot;Политическо движение ЕВРОРОМА&quot;, представлявана от Цветелин Кънчев. Партийните лидери очаквано гласували Станишев да остане председател на коалицията около БСП. Но по негова идея се съгласили, че формацията трябва да се разшири. И да се яви на предсрочните парламентарни избори с ново име.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
