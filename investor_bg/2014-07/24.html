

	<div class="art">
		<div id="article_text" class="s4">
			
			
			<p>
	<strong>България отговаря на еврокритиките с неработещи планове и стратегии</strong><br />
	<em>в. Сега</em></p>
<p>
	Правителството отговаря на критиките от последния доклад на Брюксел със стратегии и планове, от които липсват реални резултати. Това става ясно от доклада за изпълнение на препоръките на ЕК по механизма за сътрудничество и оценка за първите шест месеца на годината, приет от кабинета вчера. Стратегиите, анализите и създаването на работни групи и нови звена са основната реакция на критиките на Еврокомисията.</p>
<p>
	Една от мерките, които звучат най-абсурдно, е &quot;създаване на Комисия по интегритет&quot; (уточнено е, че това е работно наименование). Срокът е септември. Според документа за целта ще се ревизира уредбата на устройството и функциите на Комисията за конфликт на интереси и БОРКОР. В последния доклад на ЕК се казваше, че нито парламентът, нито прокуратурата са направили нещо съществено срещу корупцията, заради която бе създаден механизмът за сътрудничество и проверка. След тази констатация бяха изредени куп институции, издържани от данъкоплатците, които не работят ефективно или направо са излишни, като специално бе откроен БОРКОР. Според ЕК само една институция трябва да координира борбата с корупцията.&nbsp;</p>
<p>
	<strong>Шефът на парното в София оказвал натиск на служители в своя полза</strong><br />
	<em>в. Сега</em></p>
<p>
	Уволнението на шефа на &quot;Топлофикация-София&quot; Стоян Цветанов няма да мине без скандал. Причината е, че според синдикатите той е оказвал натиск на служителите си, които да се застъпят за него. Освобождаването му се очаква да стане на днешното заседание на столичния общински съвет. Поводът е разплащателната сметка на дружеството в Корпоративна търговска банка в размер на 80 милиона лева, която в момента е блокирана.</p>
<p>
	В началото на тази година общинарите се зарекоха да намерят външен мениджмънт на компанията, така че тя да бъде управлявана по-ефективно. Още тогава се намекна за смяна на изпълнителния директор, чийто функции да се поемат от чужестранен експерт от есента. Възможно било схемата да бъде управление чрез договор с ангажимент за инвестиции, като самото дружество остане общинско.</p>
<p>
	<strong>Съдът оправда бивш зам.-министър на финансите за смърт при катастрофа</strong><br />
	<em>в. Сега</em></p>
<p>
	Бившият зам.-министър на финансите от кабинета &quot;Сакскобургготски&quot; Красимир Катев бе оправдан по обвинение за причиняване на смърт по непредпазливост на двама души при катастрофа. Това става ясно от решение на окръжния съд в Добрич, съобщи Дарик радио. Катев имаше и обвинение за причиняване на телесна повреда на още един човек. И по тази точка бившият зам.-министър е невинен, смята председателят на съда Енчо Енчев. Той е прочел присъдата на 18 юли и към момента все още не е написал мотивите си.</p>
<p>
	Инцидентът с участието на Катев се случи в края на август 2012 г. в близост до село Момчил, община Балчик. При него загинаха две момчета - 20-годишният Димитър Георгиев и 25-годишният Пламен Райков от добричкото село Оброчище. Тогава от добричката полиция пуснаха официално съобщение, че джип &quot;Фолксфаген&quot;, шофиран от Катев, е навлязъл в насрещното движение при изпреварване и се е сблъскал с опел, в който са се возели двамата загинали.</p>
<p>
	<strong>Бързите заеми с нови такси</strong><br />
	<em>в. Стандарт</em></p>
<p>
	Нови такси или суми за допълнителни гаранции събират от вчера фирмите за отпускане на бързи заеми, показа проверка на &quot;Стандарт&quot;. От 23 юли влязоха в сила промени в Закона за потребителския кредит, с които се слага таван от 50% на годишния процент на разходите (ГПР) по кредитите. Компаниите вече са въвели това изискване, но взимат и нови такси от клиентите си. Например ГПР при някои от фирмите е 49,6%, но наред с това има нова такса в размер над 50 лв. за експресно разглеждане на искането на кредит до 15 минути. Други фирми пък изискват допълнителни гаранции по заемите, като в същото време предлагат доста по-ниски лихви от определените в закона - около 25%. Цената на допълнителните гаранции се уточнява при подписване на договора. Други компании пък изискват допълнително обезпечения, застраховка или поръчителство, които се заплащат отделно и не влизат при изчисляване на ГПР.</p>
<p>
	<strong>Кметове на спешна среща с Бобева за газовата връзка с Гърция</strong><br />
	<em>в. Стандарт</em></p>
<p>
	Кмeтовете на Кърджали, Кирково и Момчилград разговаряха с вицепремиера Даниела Бобева за трасето на газовата връзка България-Гърция, което минава на територията на трите родопски общини.</p>
<p>
	Преди месец Общинските съвети на Момчилград и Кирково отказаха издаването на подробни устройствени планове /ПУП/ за газопровода. Причината е, че тръбата ще засегне имоти &ndash; ниви и пасища в землищата на доста села. От фирмата, изграждаща българо-гръцката връзка, се били ангажирали, че ще изменят трасето, съобразявайки се със собствениците на обработваеми земи, но това така и не станало. Това е и причината двата общински съвета да гласуват против.</p>
<p>
	<strong>Заведенията по &bdquo;Витошка&rdquo; масово престъпват закона</strong><br />
	<em>в. Новинар</em></p>
<p>
	Екипи на Столичния инспекторат погнаха кафенетата на открито по емблематичния бул. &bdquo;Витоша&rdquo; в София. Целта на проверките в петък и събота е била да се установи дали заведенията спазват нормите за шум и работното си време.</p>
<p>
	Оказало се, че собствениците на баровете масово са неизрядни, тъй като от 35 заведения едва 10 били прибрали масите си от улицата. Издадени са предписания на всички нарушители, но замерванията показали, че няма високи нива на шум от баровете.</p>
<p>
	Наредбата за обществения ред, приета от Столичния общински съвет, постановява, че баровете могат да изкарват маси и столове на улицата само до 22 часа.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
