

	<div class="art">
		<div id="article_text" class="s4">
			
			
			<p>
	<strong>БСП мина в опозиция на правителството си</strong><br />
	<em>в. Капитал Daily</em></p>
<p>
	Парадоксално мандатоносителите от БСП почти официално влязоха в ролята на опозиция на собственото си правителство и противопоставяйки се на ултиматума на ГЕРБ за още по-голяма актуализация на държавния бюджет, заплашиха сами да свалят премиера Пламен Орешарски, ако той не депозира обещаната оставка до 23 юли. Работата на парламента е приключила и оставката на кабинета ще бъде гласувана на 23 юли, а ако такава не бъде депозирана ще търсим други конституционни средства, обяви председателят на Народното събрание Михаил Миков. В същото време от партията на Бойко Борисов, която е официалната опозиция, се възмутиха от подобен вариант.</p>
<p>
	Недоволни от гласуваните от кабинета в сряда параметри за актуализацията, които нарекоха прах в очите, ГЕРБ подновиха бойкота си към работата на парламента и обявиха, че ако дефицитът и таванът на дълга не бъдат вдигнати в исканите от тях размери, ще влязат само за гласуването на оставката на Орешарски. Предишния ден финансовият експерт на партията Менда Стоянова обясни, че &quot;правилното решение&quot; е общото увеличение да достигне 14.4 млрд. лева.</p>
<p>
	<strong>Германия ни връща 3000 бежанци</strong><br />
	<em>в. Сега</em></p>
<p>
	От следващата седмица властите в Германия ще започнат да връщат в България близо 3000 бежанци. Повечето от тях са с хуманитарен и бежански статут, но по неофициална информация се очаква да има и такива, които са успели да пресекат нелегално границата към Западна Европа. Предупреждението от германските власти е било получено преди седмица, съобщи вчера шефът на Държавната агенция за бежанците (ДАБ) Николай Чирпанлиев.</p>
<p>
	Решението на Берлин е изненадало неприятно българските власти, които се надяваха, че Западна Европа ще поеме част от бежанския поток. Заради това от ДАБ ускориха процедурите по даване на статут. Сега обаче се оказва, че този план не работи.</p>
<p>
	<strong>Провалът на реформата с ранното пенсиониране ще струва 187 млн. лв.</strong><br />
	<em>в. Сега</em></p>
<p>
	187 млн. лв. ще струва поредното трето отлагане на реформата в ранното пенсиониране. Това ще е сумата, необходима на НОИ да продължи още три години да плаща пенсиите на хората от първа и втора категория труд. Според действащото в момента законодателство догодина тези пенсии трябва да се поемат изцяло от професионалните фондове. Проблемът е обаче, че в тях няма достатъчно пари. Затова експертите са единодушни, че отлагането е наложително, но настояват то да върви и с увеличение на възрастта за тези българи.<br />
	Вместо това вчера в социалната комисия депутатите от БСП прокараха на първо четене законопроект на колегите си Мая Манолова и Страхил Ангелов, с който възрастта за пенсия за работещите тежък труд ще се замрази за още 3 години - до края на 2017 г. За самите пенсии няма и дума, затова в комисията се разбраха, че между първо и второ четене ще бъдат направени промени, с които да се реши и този въпрос.</p>
<p>
	<strong>Парк &ldquo;Българско Черноморие&rdquo; може да е с по-ниска степен на защита</strong><br />
	<em>в. Сега</em></p>
<p>
	Планираният от настоящата власт парк &quot;Българско Черноморие&quot; може да не бъде национален, а природен, стана ясно при обсъждането на идеята във Варна. Това означава територията да бъде с по-малка степен на защита. В природните паркове например е позволено да има населени места, селищни образувания и курорти, както и да се развиват производства и дейности, стига да са екологични. Освен това собствеността на националните паркове трябва да е изключително държавна, а в предложените от министерството терени само 1% е такава.</p>
<p>
	Според Михаил Михайлов, шеф на отдел &quot;Защитени територии&quot; към МОСВ, от предвидените за парк 54 000 хектара под 1% са частни. Огромната част от земята е различни видове общинска или държавна собственост. Според представители на община Варна обаче частните имоти са доста повече.</p>
<p>
	<strong>Фермери чакат измами с европари за ниви</strong><br />
	<em>в. Стандарт</em></p>
<p>
	Новите правила за разпределяне на европарите за единица площ до 2020 г. отварят широко вратата за измами, смятат представители на браншови организации на фермерите. Според тях има опасност неработещи хора да отиват и да очертават земя, за да получат подпомагане за нея. Тази година имаме с 16 хиляди повече заявления за подпомагане на площ, защото преразпределителното плащане дава възможност да се вземат повече пари, казват браншовици. Половината от кандидатите за усвояване на пари по преразпределителните плащания са изкуствено разделени големи стопанства, за да получат по-високата субсидия за първите 300 дка, които обработват, твърдят фермери.</p>
<p>
	Редица земеделци се обявиха твърдо против концепцията за подпомагане на стопаните на декар, обявена от земеделското министерство. Тя предвижда две стъпки за намаление на субсидията - за стопанства, които взимат над 150 000 евро, намалението е с 5%, а за тези с над 300 000 евро - 10 на сто. В понеделник предстои те да се срещнат с аграрния министър проф. Димитър Греков, за да обсъдят варианти за решение на проблемите.</p>
<p>
	<strong>Бизнесът търси 20 000 IT специалисти</strong><br />
	<em>в. Новинар</em></p>
<p>
	Допълнителни 20 000 софтуерни специалисти са необходими на фирмите, които развиват бизнес в България. Това посочиха от Българската асоциация на софтуерните компании. Според статистиката най-голямо е търсенето за инженери, работници с квалификация и мениджъри. За момента IT специалистите са едва на четвърто място сред професиите.</p>
<p>
	Дупката от свободни места в IT сектора е огромна. Данните сочат, че на пазара липсват хиляди специалисти по софтуер и програмиране. Прави впечатление, че записващите компютърни науки и софтуер са с пъти повече от записалите чиста или приложна математика. Това не са единствените области, в които няма хора с умения. Липсва и квалифициран персонал, посочиха експерти пред Нова телевизия.</p>
<p>
	Работодателите уточниха, че бизнесът е бързо развиващ се и заплатата започва от 2000 лв.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
