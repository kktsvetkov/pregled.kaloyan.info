

	<div class="art">
		<div id="article_text" class="s4">
			
			
			<p>
	<strong>След финансовата буря</strong><br />
	<em>в. Капитал</em></p>
<p>
	Банкери, вложители, бизнесмени и политици въздъхнаха с облекчение в понеделник следобед, когато опашките пред Първа инвестиционна банка (ПИБ) изчезнаха. До края на седмицата, банковата криза, която започна с атаката по Корпоративна търговска банка (КТБ) и до дни прерасна в паника, беше обявена за приключила, а политиците (Бойко Борисов най-отпред) започнаха да се тупат в гърдите кой има най-голяма заслуга за овладяването й. Усещането, че проблемите са решени, обаче е оправдано само донякъде.</p>
<p>
	Въпреки уверенията на управляващите, най-често банковата паника не е вирусът, който причинява болестта, а симптомът, по който тя се разпознава. Усилията през последните две седмици бяха насочени към справяне с последствията, а не с истинските причини за проблемите, които доведоха до кризата. Острата фаза на банкова паника засега беше овладяна с цената на неясно колко преки разходи по рекапитализирането на КТБ и с цената на поет ангажимент за ликвидна държавна подкрепа на ПИБ за до 3.3 млрд. лв., финансиран отчасти и с извънредна, потайна, спешно и доста скъпо пласирана емисия петмесечни ДЦК в понеделник. За толкова правителството е поискало позволение от Европейската комисия, като твърди, че тази опция не е ползвана.</p>
<p>
	Всичко това купува време. То трябва да се използва, за да се диагностицират проблемите, които кратката криза очерта, и максимално прозрачно и бързо да се предприемат действия по оздравяването на банковата система.</p>
<p>
	<strong>Обратно към бъдещето</strong><br />
	<em>в. Капитал</em></p>
<p>
	Превръщане на градски пространства в място за изкуство, класни занимания на открито, срещи с ученици за запознаване с ползите от разделното хвърляне на боклук, излъчване на конференциите на TED, стена за графити в Морската градина в Бургас &ndash; това са част от инициативите на неправителствената организация &quot;Хамалогика&quot;, сплотен и разширяващ се екип от завърнали се в морския град млади хора, които сами работят за позитивните промени, които искат да видят.</p>
<p>
	Проектът, за чието име се &quot;приемат всякакви интерпретации&quot;, възниква преди две години, след като различни групи приятели решават да обединят сили в началото под името Under Construction. &quot;Не че в Бургас не се случват събития, но те са обикновено много традиционни, консервативни, отдалечени от съвременния човек&quot;, разказва 35-годишната Лина Славова, културен мениджър и &quot;най-голям оптимист&quot; на &quot;Хамалогика&quot;, юрист по образование, &quot;но не и по призвание&quot;, и съоснователка на страницата във Facebook &quot;Старият Бургас&quot;.</p>
<p>
	<strong>Училището използва стари програми и залива децата с ненужни факти</strong><br />
	<em>в. Сега</em></p>
<p>
	Българските ученици не само учат по остарели учебни програми, които са далеч от съвремието, но и наученото не им помага особено при решаването на проблемите. В учебните програми са предвидени само знания, които отвеждат децата на най-базовите нива за грамотност. Тревожните изводи са от първия по рода си анализ на програмите по природни науки и компетентностите, които се оценяват в рамките на PISA. Подобни оценки за непригодността и неприложимостта на изучавания материал са давани многократно от бизнеса и различни неправителствени организации. Сега те се потвърждават и в доклад, изготвен от български експерти по поръчка на Центъра за оценка на качеството в образованието към МОН.</p>
<p>
	Учениците у нас срещат сериозни затруднения да прилагат познанията си по природните науки, а представянето им в международното изследване за грамотността от 2000 г. досега е незадоволително. Резултатите от PISA 2012, представени през декември м.г., сочат, че 39.4% от 15-годишните са неграмотни и имат само елементарни четивни умения. 43.8 % от българчетата са под критичните нива по математика, а в областта на природните науки делът на учениците със слаби постижения е 36.9%.</p>
<p>
	<strong>Национално бюро за борба с корупцията сменя БОРКОР</strong><br />
	<em>в. Сега</em></p>
<p>
	Национално бюро за борба с корупцията ще се казва новата структура, която ще замени БОРКОР. Това е записано в правителственото постановление, което вчера бе пуснато за съгласуване. БОРКОР ще бъде закрит. Независимо че в редица доклади ЕК препоръчва да бъде създаден независими орган за борба с корупцията, бюрото ще бъде част от администрацията на МС. В него ще работят общо 67 души, от които 40 ще бъдат на щат, а 27 - командировани от други администрации.</p>
<p>
	На практика новото бюро, чието създаване изненадващо бе анонсирано от вицепремиера Цветлин Йовчев, ще дублира работата на БОРКОР. Разликата е, че на бюрото се дава възможност да осъществява обща координация на различните секторни политики за превенция и противодействие на корупцията и на отделните служби, без да се изземват или засягат законово определените им правомощия, се посочват в мотивите на постановлението.</p>
<p>
	<strong>Банката за развитие с нови надзорници</strong><br />
	<em>в. Стандарт</em></p>
<p>
	Нов Надзорен съвет на Българската банка за развитие (ББР) беше избран вчера на Общото събрание на акционерите. В него влизат Николай Неновски, Деница Кирова и Емил Караниколов. Неновски преподава в Университета за национално и световно стопанство. От май 2012 г. е редовен професор в университета в Амиен, Франция. От 2011 г. е член на консултантското дружество Cobden Partners, базирано в Лондон. Бил е икономически съветник на президента Георги Първанов, член на Управителния съвет на БНБ през периода 2002-2008 г., като работи на по-ниски позиции в Централната банка от 1996 г.</p>
<p>
	Деница Кирова е началник на политическия кабинет на финансовия министър Петър Чобанов, а преди това е била негов главен секретар, докато той беше председател на Комисията за финансов надзор. Емил Караниколов е изпълнителният директор на Агенцията за приватизация и следприватизационен контрол. Той зае този пост през май 2010 г. Завършил е право в УНСС през 2001 г. Две години по-късно става юрисконсулт в общинската фирма &quot;Туристическо обслужване&quot;. От 2004 до 2006 г. работи като юрисконсулт в Столичната община.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
