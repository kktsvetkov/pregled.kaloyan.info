

	<div class="art">
		<div id="article_text" class="s4">
			
			
			<p>
	<strong>Aгроминистърът отново беше бламиран за исканите оставки във фонд &quot;Земеделие&quot;</strong><br />
	<em>в. Капитал Daily</em></p>
<p>
	Агроминистърът Димитър Греков, който публично настоява за отстраняването на директора на фонд &quot;Земеделие&quot; Мирослав Николов и заместничката му Виолета Александрова, отново беше бламиран в четвъртък. За втори път през последни няколко седмици предложението му за уволнението им не можа да бъде разгледано от Управителния съвет на фонда. Съветът&nbsp; има правомощията да гласува евентуални оставки, но в четвъртък следобед не се явиха част от членовете му и не беше събран нужният кворум за провеждане на заседание.</p>
<p>
	Развоят на събитията не е изненадващ предвид факта, че дни преди това участващи в съвета официално и неофициално съобщаваха нежеланието си да присъстват на заседанието с мотив, че поканата за него и дневният ред са изпратени прекалено късно и не могат да изготвят становищата си. Новият опит за промени в ръководството на ключовия фонд, разпределящ над 2 млрд. лв. годишно, се очаква в понеделник сутринта, за когато е насрочено ново съвещание на съвета.</p>
<p>
	<strong>Държавата изпадна в политическа парализа</strong><br />
	<em>в. Сега</em></p>
<p>
	Държавата е на път да се парализира напълно заради липсата на политическа воля и партийни разпри. Вчера Народното събрание на практика прекрати дейността си за неопределено време заради отказа на ГЕРБ да осигури кворума, а БСП и ДПС нямат необходимия брой депутати, за да провеждат сами заседания. По-късно шефът на НС Михаил Миков (БСП) призна, че не храни особени надежди нещата да се променят. Той обяви, че ще говори с всички парламентарни групи, но отказа да прогнозира дали това ще доведе до някакъв резултат.</p>
<p>
	Въпреки че премиерът Пламен Орешарски все още не е подал оставката си, някои от неговите министри започнаха да напускат потъващия кораб на властта. Здравната министърка Таня Андреева обяви, че излиза в дълъг отпуск, подобни намерения имат и други нейни колеги. Напълно блокиран е и фонд &quot;Земеделие&quot;, от който зависи изплащането на милиарди левове за агросектора и селските райони.</p>
<p>
	<strong>Няма шанс за нов &quot;Любимец 15&quot; на парламентарния вот</strong><br />
	<em>в. Сега</em></p>
<p>
	Гафът с преференциалното гласуване на европейските избори, станал известен като &quot;ефекта 15/15&quot;, няма да се повтори на парламентарния вот. Зачеркването на квадратчета и кръгчета с еднакъв номер в бюлетината изстреля неизвестния кандидат за евродепутат на БСП Момчил Неков до първото място и обърка напълно плановете на социалистите. Той беше 15-и в листата на левицата, а нейният номер в надпреварата също беше 15. При останалите партии с номера до 17, колкото са местата в листите, ефектът също се прояви, макар и в по-малка степен. Подобни &quot;чудеса&quot; обаче са почти изключени на предстоящите парламентарни избори, тъй като за тях депутатите приеха различни правила в Изборния кодекс.</p>
<p>
	В последния момент ДПС прокара текст, който на практика обезсмисли преференциалното гласуване на избори за Народно събрание и местна власт. Според него всички бюлетини, на които не е отбелязано предпочитание, ще се броят като преференция за водача. Така се бетонира първият в листата, който е спечелил благоволението на партийната централа, и се дава минимален шанс на някой от по-задна позиция да стане евентуално втори.</p>
<p>
	<strong>Новата методика за изчисление на такса смет ще вдигне данък сгради</strong><br />
	<em>в. Сега</em></p>
<p>
	Предложената от финансовото министерство в края на юни методика за изчисление на такса смет може да доведе до вдигане на данъка върху недвижимите имоти. Това става ясно от становище на Столичната община за методиката. &quot;В план-сметката не са включени разходите за дейностите по извършване на контрол от страна на общинската администрация, а предлаганите промени налагат засилен такъв. Авторите на методиката очакват те да бъдат покрити от други приходоизточници. Логичният източник за това е данъкът върху недвижимите имоти, което ще доведе до неговото увеличение&quot;, пише в становището.</p>
<p>
	<strong>Лекуват ни срещу залог</strong><br />
	<em>в. Стандарт</em></p>
<p>
	Водещите болници в страната може да ни лекуват срещу запис на заповед. Тази идея обсъждат в момента университетските здравни заведения. Повод за дискусията им стана недостигът от 330 млн. лв. в НЗОК. Само преди два дни премиерът Пламен Орешарски и финансовият министър Петър Чобанов заявиха, че засега не се очаква актуализация на парите на фонда. Думите им вчера потвърди и председателят на здравната комисия д-р Нигяр Джафер. Заради това клиниките започнаха спешно да чертаят планове как да се справят с финансовия недостиг. Въпреки че има различни идеи, всички са категорични в едно - пациенти няма да се връщат.</p>
<p>
	В момента обсъждаме предложението хората да се лекуват срещу запис на заповед и упълномощаване на болницата да търси парите си за лечение от касата, каза д-р Дечо Дечев, директор на УМБАЛ &quot;Св. Иван Рилски&quot;. По този начин те няма да плащат нищо за лечението си, но ще дадат право на клиниката да заведе дело срещу НЗОК в съда, ако не получи финансиране.</p>
<p>
	<strong>&ldquo;Актавис&rdquo; купи нова компания за $28 млрд.</strong><br />
	<em>в. Стандарт</em></p>
<p>
	Фармацевтичната компания &quot;Актавис&quot; купи &quot;Форест Лабораторис&quot;, съобщиха от международния производител на лекарства. Сделката се оценява на 28 млрд. долара. Обединението създава една от най-бързо растящите специализирани фармацевтични компании в света с очаквани приходи за 2015 г. от над 15 млрд долара, отчитат от &quot;Актавис&quot;. &quot;Това е иновативно нов, успешен модел в глобалната фармацевтична индустрия, изграден по такъв начин, че да бъде конкурентен в съвременната среда на развиващите се здравни грижи&quot;, каза Брент Сондърс, главен изпълнителен директор и президент на компанията.</p>
<p>
	&quot;Актавис&quot; предлага над 35 специализирани продукта в седем терапевтични пазарни сегмента и поддръжа гама от топ продукти в пет терапевтични категории. Придобиването на &quot;Форест&quot; увеличава възможностите за предлагане на силни брандове и генерици. Основните фармацевтични брандове на &quot;Актавис&quot; са за централната нервна система, гастроентерология, женско здраве, сърдечносъдови продукти, урология и дерматология.</p>
<p>
	<strong>Консорциум спасява теснолинейката Септември &ndash; Добринище</strong><br />
	<em>в. Стандарт</em></p>
<p>
	Губещата теснолинейка от Септември за Добринище все пак може и да бъде спасена. Тя ще бъде взета на концесия от консорциум, съставен от седемте общини, през които минава линията. Той е съставен от кметствата на Септември, Велинград, Ракитово, Якоруда, Разлог, Белица и Банско. Те ще се явят заедно на търга за избор на концесионер на линията. Поддръжката на теснолинейката гълта милиони, докато приходите от нея намаляват.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
