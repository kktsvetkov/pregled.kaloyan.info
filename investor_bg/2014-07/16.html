

	<div class="art">
		<div id="article_text" class="s4">
			
			
			<p>
	<strong>Как здравният министър ще опита да подари държавните санаториуми</strong><br />
	<em>в. Капитал Daily</em></p>
<p>
	Кражба в шест без пет. Така може да се окачествят действията на здравния министър Таня Андреева по разпореждането с държавната собственост върху санаториумите, които управлява. Схемата е изключително проста - имотите на &quot;Специализирани болници за рехабилитация - Национален комплекс&quot; (СРБ-НК), които стопанисват 13 държавни санаториума, са в забранителния списък за приватизация. Според документи, с които &quot;Капитал Daily&quot; разполага, министерството обаче е намерило начин да заобиколи забраната просто като ги... подарява безвъзмездно на общините. Оттам нататък те ще имат грижа за имотите, но понеже става въпрос за атрактивни терени и сгради в балнеоцентрове, включително и край морето, крайно вероятно е общините да решат да ги продадат. Още повече че към тези сгради и имоти отдавна има инвестиционен интерес и министерството непрекъснато получава предложения за инвестиции, публично-частни партньорства, отдаване под наем и други, но досега ги отказваше.</p>
<p>
	<strong>&quot;ТЕЦ Марица-изток 2&quot; плаща цялата сума за проблемни сероочистки</strong><br />
	<em>в. Капитал Daily</em></p>
<p>
	Държавната &quot;ТЕЦ Марица-изток 2&quot; се отказва от претенциите си към консорциума, изградил със закъснение, дефекти и с открадната технология сероочистващи инсталации на два от блоковете в централата. ТЕЦ-ът се ангажира да преведе на китайския участник в него 22.3 млн. евро (43.7 млн. лв.) в срок до 85 дни след сключването на меморандум за разбирателство. Според текста на документа, с който &quot;Капитал&quot; разполага, централата се съгласява да плаща дневна лихва от 10% върху забавено плащане за всеки ден просрочие след подписването на документа, както и да върне осребрената гаранция за добро изпълнение, издадена на изпълнителя на поръчката от Export-Import Bank of China. Централата ще има срок до август да претендира за отстраняване на дефекти по сероочистките, след което китайската компанията няма да носи отговорност за тях.</p>
<p>
	<strong>Увеличават се минималните осигуровки за над 600 000 българи</strong><br />
	<em>в. Сега</em></p>
<p>
	Среден ръст от 3.9% е постигнат в първия кръг от преговори между синдикатите и работодателите за минималните осигурителни прагове за 2015 г. Така минималният осигурителен доход става 524.55 лв., или 77% от средния осигурителен доход към момента (682.65 лв.). Това съобщиха от Българската стопанска камара. Досега са сключени 9 споразумения за 21 икономически дейности, в които се осигуряват 632 831 работещи. Те представляват 33% от всички заети.</p>
<p>
	Най-голям ръст на минималния осигурителен праг спрямо тазгодишния ще има в сектор &quot;Производство и преработка на месо от домашни птици&quot; - 7.6%, следван от сектор &quot;Производство на автомобили, ремаркета и полуремаркета&quot; - 6.9%.</p>
<p>
	<strong>И държавните гардове си сменят колите</strong><br />
	<em>в. Сега</em></p>
<p>
	Подобно на ДАНС и Националната служба за охрана (НСО) реши бързо да оползотвори парите, които правителството отпусна допълнително на двете служби, като си купи нови автомобили. В понеделник от НСО са пуснали обществена поръчка за покупката на 19 луксозни автомобила и един камион. Прогнозната стойност на поръчката е 1.166 млн. лв.</p>
<p>
	Средствата са от отпуснатите на 21 юни допълнително 4 млн. лв. на държавните гардове. Тогава правителството даде тихомълком и други 3.6 млн. лв. на агенцията за сигурност. ДАНС вече пусна поръчка за 3 млн. лв. за 84 нови лимузини. В правителственото постановление за средствата на гардовете се посочваше само, че от тях 1.5 млн. лв. ще отидат за заплати. Още тогава мотивите бяха странни, защото тази година НСО получи увеличение от 2 млн. лв. на бюджета си и в момента той е 37 млн. лв.</p>
<p>
	<strong>И вторият опит за прокарване на парк &quot;Българско Черноморие&quot; е пред провал</strong><br />
	<em>в. Сега</em></p>
<p>
	Екоминистерството продължава с обречените опити да прокара идеята за парк &quot;Българско Черноморие&quot;. В понеделник ведомството започна нова серия от обществени обсъждания в черноморски общини, след като в средата на юни трите насрочени обсъждания бяха провалени заради протести на собственици и несъгласие от страна на морски кметове и еколози.</p>
<p>
	Вчера се проведе второ обществено обсъждане в Бургас. Този път нямаше протести, но хората и кметовете продължават да са против идеята. &quot;Искаме обсъждането да е на територията на нашата община, защо ни викат в Бургас&quot;, коментира пред &quot;Сега&quot; кметът на Поморие Иван Алексиев. По неговите думи реално не е имало дебат по територията на парка и така се е стигнало до ситуацията крайбрежният булевард на града да е включен в него. Алексиев коментира, че не е ясно какви колективни действия могат да предприемат кметовете, но според него с проекта се обслужват определени интереси.</p>
<p>
	<strong>ЕЦБ не е получила искане за Единния надзорен механизъм</strong><br />
	<em>в. Стандарт</em></p>
<p>
	Европейската централна банка (ЕЦБ) не е получила формално искане от България за приемане в Единния надзорен механизъм на Европейския съюз, съобщи БНР.</p>
<p>
	Часове по-рано Българската народна банка съобщи, че вече е осъществила контакт с изпълнителния съвет на Европейската централна банка като част от подготовката на разговор между държавния глава Плевнелиев и президента на банката Марио Драги за стартиране на процедура за кандидатстване на България за членство в единния надзорен механизъм на ЕС.</p>
<p>
	От ЕЦБ са взели под внимание заявленията, направени от българските власти, но банката все още не е потърсена формално.</p>
<p>
	<strong>7 нови застрахователя от ЕС искат да работят у нас</strong><br />
	<em>в. Новинар</em></p>
<p>
	7 нови застрахователни дружества от държави членки на Европейската комисия са заявили желание пред Комисията за финансов надзор (КФН), че искат да работят в България.</p>
<p>
	До 30 юни 2014 г. дружествата, които са заявили желание да развиват дейност на територията на страната, са 469, уточниха от КФН.</p>
<p>
	Желание да работят у нас пред комисията са заявили и 37 нови застрахователни посредници от държави членки, а 2 са се отказали. До края на юни тази година такова желание са проявили общо 1794 застрахователни посредника.</p>
<p>
	<strong>100 процента от зеленчуците и овошките в Добрич са под вода</strong><br />
	<em>в. Новинар</em></p>
<p>
	Дъждовете съсипаха изцяло реколтите от земеделски култури в Добричка област.</p>
<p>
	100 процента са пропаднали площи с най-различни посеви, сочи справка на отдел &bdquo;Аграрно развитие&rdquo; в Областната дирекция по земеделие. Интензивните дъждове и градушки са нанесли поражения на зърнените и маслодайните култури, на зеленчуците и овошките, както и на техническите култури. Изцяло са пропаднали над 453 ха с пшеница, над 190 ха с царевица, 3.68 ха с ечемик, над 260 ха със слънчоглед и др.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
