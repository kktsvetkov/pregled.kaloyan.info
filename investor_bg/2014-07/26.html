

	<div class="art">
		<div id="article_text" class="s4">
			
			
			<p>
	<strong>Мисия &bdquo;Депозит зад граница&ldquo;</strong></p>
<p>
	<em>в. Капитал Daily</em></p>
<p>
	Да държиш парите си зад граница на депозит не е мисия невъзможна, но е нужна наистина основателна причина, за да го направиш. Макар и облекчени, особено в Европа, процедурите по откриване на банкова сметка за чужденци костват усилия, време и немалко разходи. Освен това доходът, който носят лихвите в държави като Великобритания, Германия или Франция например, е значително по-малък от онова, което предлагат банките в България.</p>
<p>
	Разликата може да надхвърля 3-4 пункта, но тенденцията е тя да се свива. Според банкови консултанти обаче намалението на лихвите по депозитите в България не е достатъчно, за да накара спестителите масово да погледнат към офертите на банките в чужбина. Това, което би могло да ги накара да се замислят, е търсенето на сигурност и диверсификация, особено на фона на събитията с някои местни банки през последния месец.</p>
<p>
	<strong>МОН определи ваканциите за новата учебна година</strong></p>
<p>
	<em>в. Сега</em></p>
<p>
	Коледната ваканция за учениците през новата учебна година ще бъде 12 дни - от 24 декември т.г. (сряда) до 4 януари 2015 г. Другата голяма ваканция е пролетната. Тя е планирана за периода от 2 април до 13 април 2015 г. Вероятно обаче учениците ще получат и още един почивен ден - 14 април, който е част от Великденските празници. Това предлага Министерството на образованието и науката, което публикува за обществено обсъждане проектографиците на учебното време, на външното оценяване и дейностите по организацията на матурите и приема в гимназиите след VII клас.</p>
<p>
	И през предстоящата учебна година ваканциите остават 4 - есенна, коледна, зимна и пролетна. Матурата по български език и литература да се проведе на 20 май, а по предмет по избор - на 22 май 2015 г., предлагат още от екипа на просветния министър в оставка Анелия Клисарова. Оценките трябва да бъдат обявени до 9 юни догодина. За да бъдат допуснати до изпитите обаче, зрелостниците трябва да подадат заявления - срокът за това е от 9 до 20 март. Предлага се на същите дати да са и изпитите за седмокласниците.</p>
<p>
	<strong>Бобева: Финансово-икономическото ни състояние не налага извънредни мерки</strong></p>
<p>
	<em>в. Стандарт</em></p>
<p>
	Финансово-икономическото състояние на България към момента не налага някакви извънредни мерки. Как ще се развие ситуацията в следващите месеци не мога да кажа. Така вицепремиерът в оставка Даниела Бобева отговори пред журналисти в Кърджали на въпроса подходящ ли е моментът служебното правителство да получи извънредни правомощия и да тегли заем, за което настоява президентът. По повод казуса с банковата система у нас през последните седмици, тя сподели, че е преживяла много тежко случващото се.</p>
<p>
	<strong>Повече пари от ЕС за отличниците</strong></p>
<p>
	<em>в. Стандарт</em></p>
<p>
	Бизнесът може да получи повече пари от ЕС, ако изпълнението на проектите по новата Оперативна програма &bdquo;Иновации и конкурентоспособност&quot; (ОПИК) стартира добре. Бюджетът на програмата може да се увеличи през 2017 г. Това стана ясно от думите на Ангелина Тодорова, експерт по програмния процес.</p>
<p>
	Според правилата на ЕК за програмния период 2014-2020 г. още в началото от всяка програма ще бъдат заделени 6% от предвидената сума от Европа като резерв. Така реално в началото програмите ще разполагат с 94% от предвидените по тях средства. Заложеният в новата ОПИК бюджет е 1,212 млрд. евро (завишение с над 100 млн. евро спрямо ОПК), които ще дойдат от Европа, а с националното съфинансиране средствата по програмата стават 1,46 млрд. евро.</p>
<p>
	<strong>Араби почиват на нашето море</strong></p>
<p>
	<em>в. Стандарт</em></p>
<p>
	Небивал наплив от арабски туристи се очаква това лято по южното ни Черноморие. За първи път от много години гостите от Близкия изток идват да отмарят със семействата си у нас. Новината съобщи председателят на Българо-арабската бизнес асоциация Зияд Ел Масри. С негово посредничество български хотелиери и туроператори са установили контакт с партньори от Кувейт и Катар.</p>
<p>
	Договорено е всяка седмица по два чартърни полета да водят гости от Близкия Изток в Слънчев бряг за лятната им почивка. Първите два самолета ще пристигнат от Кувейт в средата на идната седмица. Той уточни, че арабските туристи не само ще почиват по родните ни морски хотели. Някои от тях дори влагат парите си в имоти у нас. Така чуждите инвестиции ще стимулират местната икономика.</p>
<p>
	<strong>Без тапи и дупки в София следващите 10 години</strong></p>
<p>
	<em>в. Новинар</em></p>
<p>
	Мащабните ремонти на ключови пътни артерии в София, които вдигат нервите на шофьорите цяло лято, все пак си заслужават търпението и усилията. След приключването им ще се сложи край на тапите и дупките по уличните платна поне за 10 години, уверяват от Столичната община</p>
<p>
	&quot;Поетапно започва цялостният ремонт на улиците в града, а новите настилки традиционно имат годност между 8 и 10 години, така че няма да се налагат текущи ремонти&quot;, заяви зам.-кметът по транспорта Любомир Христов.</p>

			<div style="display: block; clear: both; padding-top: 10px;"><i>По статията работи: <a href="znvygb:fivyra.xbyri@vairfgbe.ot" id="worker_creator_email">Свилен Колев</a></i></div>		</div>
	</div>

	<!-- Mobile payment branding -->
	
	
