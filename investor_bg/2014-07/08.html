

	<div class="art">
		<div id="article_text" class="s4">
			
			
			<p>
	<strong>&quot;Ремотекс - Раднево&quot; има нов собственик</strong><br />
	<em>в. Капитал Daily</em></p>
<p>
	Задлъжнялото и спряло ремонтно предприятие &quot;Ремотекс - Раднево&quot;, което държавата се готвеше да купи, но се отказа, вече има нов собственик. Промяната е станала чрез сделка за компанията-майка &quot;Полет 21&quot; и засяга и другите дъщерни дружества на фирмата. Цената за пакета е около 500 хил. лв., т.е. в пъти по-малко от това, което бившите собственици искаха от държавата, показва справка в Търговския регистър. Купувач е гръцкият гражданин Йоаннис Гиофкос, чието име се свързва със скандалната реституция на гора в Княжево преди няколко години. Самото прехвърляне пък е станало по сложна схема, в която ключов участник е надзорник от Агенцията за приватизация и следприватизационен контрол (АПСК) от квотата на ДПС.</p>
<p>
	Подготовката за продажбата е започнала още през февруари, когато Гиофкос е купил 50 дяла (10%) от &quot;Полет 21&quot; по номинална стойност. Така срещу 500 лв. той е станал съдружник в предприятието на Сабин Спахиев и Галин Неделчев. Това се е случило точно по времето, когато държавният Българският енергиен холдинг обяви конкурс за оценител на &quot;Ремотекс&quot; и създаде специално дружество, което се очакваше да бъде директният купувач на ремонтния завод (както и на &quot;Химко&quot;).</p>
<p>
	<strong>Пострадалите райони в Добрич и Варна не получават от помощта за бедствия</strong><br />
	<em>в. Сега</em></p>
<p>
	Пострадалите от наводненията райони на Варна и Добрич няма да получат и лев от отпуснатите от кабинета 28 млн. лв. за бедствия и аварии. Въпреки че гласуването на правителственото постановление беше забавено, за да се пренаредят проекти и да се посрещнат спешните нужди за възстановяването на засегнатите райони, в документа няма нищо за унищожените от водната стихия райони. Това става ясно от постановлението, което беше публикувано в сайта на правителството.</p>
<p>
	Парите бяха отпуснати на 2 юли. От тях 24.043 млн. лв. са за общини, а останалите - за министерства. С това финансиране реално фондът за бедствия остава на червено и следващото правителството ще трябва да работи с малко над 15 млн. лв., за да посрещне нуждите на двата града. Вероятно ще се наложи и допълнително отпускане на пари от централния бюджет. Все още не е ясно какъв е размерът на щетите във Варна и Добрич, но вече на няколко пъти от правителството дадоха да се разбере, че няма да може да се разчита на помощ от Европейския съюз. Причината е, че пораженията трябва да са за повече от 232.5 млн. евро.</p>
<p>
	<strong>За предадените за скрап отпадъци ще се плаща само по банков път</strong><br />
	<em>в. Сега</em></p>
<p>
	На опашката за промяна на закони в последните дни на парламента се нареди и този за управление на отпадъците. Българската асоциация по рециклиране призова да се отменят два текста в него, които влизат в сила на 13 юли. Според единия текст предаващите отпадъци за скрап ще получават заплащане само по банков път. Повечето доставчици на скрап са социално слаби и предават отпадъци на стойност между 5 и 20 лева на ден. По-голямата част от тях не умеят да работят с банкови карти, а от друга страна имат натрупани задължения, които няма да им позволят да получат парите си, тъй като сметките им ще бъдат блокирани, пише в позицията на организацията. Текстовете са обект и на дело в Конституционния съд, но все още магистратите не са излезли с решение.</p>
<p>
	<strong>Войната в Украйна удари избите ни</strong><br />
	<em>в. Стандарт</em></p>
<p>
	Войната в Украйна нанесе тежък удар по родните винопроизводители. Почти наполовина е намалял износът на родни вина спрямо предходната година, съобщи шефът на Изпълнителната агенция по лозата и виното Красимир Коев. Кризата в Украйна ни е ударила по два фронта. От една страна, пазарът за наши вина в страната се е свил почти до нула, а от друга - военните действия са затворили пътя на родните бутилки към най-големия ни пазар - Русия. Над 10 камиона, натоварени с вино за Москва, изчезнаха в Украйна, каза Коев. Производителите ни тръгнали по обиколен маршрут - през Прибалтика. Това обаче оскъпява много стоката им и ги кара да продават на загуба. Затова много от тях предпочетоха да задържат виното си в избите и да изчакат. Затова в момента има много непродадено вино от старата реколта, обясни Коев. Малка компенсация за производителите ни е двойно нарасналият пазар за Китай. През цялата 2013 г. сме продали 1,5 млн. тона в азиатската държава. Същото количество наши бутилки са пласирани в магазините в Китай само за първите шест месеца на тази година, сочат данните на ИАЛВ. Има предприятия, които са изчерпали напълно произведеното миналата година вино, но това са изби, които работят с други страни като Чехия, Полша и други, обясни Коев. Той уточни, че точните количества вино, които залежават в избите ни въпреки двойният скок на износа за Азия, ще се знаят през август.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
