

	<div class="art">
		<div id="article_text" class="s4">
			
			
			<p>
	<strong>Съд за монопола при мултиплексите</strong><br />
	В. Капитал Daily</p>
<p>
	От фаза много вероятна заплаха към етап реално дело. Такова е последното движение на процедурата, с която Европейският съюз се готви да санкционира България за това, че вместо да създаде конкуренция между мултиплексите при цифровизацията на ефира, съдейства за монополизацията му. Съдът на Европейския съюз е дал ход на делото по жалбата на Европейската комисия срещу България по този въпрос в края на миналата седмица. Оттук нататък процедурата е дълга, но ако страната бъде осъдена, резултатът ще е глоба за нея на ежедневна база, докато проблемът не бъде отстранен - като е важно да се има предвид, че последното ще се окаже изключително трудно.</p>
<p>
	<strong>Англия иска само отличници</strong><br />
	В. Стандарт</p>
<p>
	Престижните университети на Острова вдигат силно изискванията към българските кандидати, съобщиха от консултантска къща &quot;Дарби&quot;. Все повече елитни британски вузове поставят условие за оценка от дипломата между 5,80 и 6 и висок резултат от матурата, разказа консултантът Благовеста Евтимова. Едва при тези резултати вече одобреният кандидат влиза. Предварителното одобрение се получава на базата на оценките от 9 до 11 клас. При това за много от най-добрите вузове вече не е достатъчно само да имаш висок успех и да декларираш, че проявяваш интерес към дадена специалност. Трябва освен това и да имаш някакви практически занимания, свързани с нея, които да можеш да докажеш с документ, портфолио или публикации.</p>
<p>
	<strong>Ремонтът на бул. &quot;Витоша&quot; ще се проточи още година</strong><br />
	В. Сега</p>
<p>
	Въпреки амбициите на Столична община ремонтът на бул. &quot;Витоша&quot; няма да приключи до края на годината, а ще продължи и през 2014 г. Вчера &quot;Софийска вода&quot; обяви, че започва ремонт на канализацията в последния неремонтиран участък на булеварда - от ул. &quot;Солунска&quot; до &quot;Алабин&quot;. Дейностите по подмяната ще продължат до края на май 2014 г. От общината обясниха пред &quot;Сега&quot;, че архитектурното обновление ще започне, когато дружеството приключи своята дейност, както беше и при предишните етапи от ремонта. Това означава, че последният етап от обновлението на улицата ще започне най-рано идната пролет.</p>
<p>
	<strong>Русенци поръчват с такси румънски лекарства</strong><br />
	В. Новинар</p>
<p>
	Таксиметраджии от Русе се изхитриха да заработват допълнително, като доставят лекарства от северната ни съседка Румъния. В столицата Букурещ могат да се намерят редица илачи, които по една или друга причина не се доставят у нас. Значителна част от тях са й по-евтини, тъй като румънският ДДС е по-нисък от нашия.</p>

			<div style="display: block; clear: both; padding-top: 10px;"><i>По статията работи: <a href="znvygb:xebxbqryvn@tznvy.pbz" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	