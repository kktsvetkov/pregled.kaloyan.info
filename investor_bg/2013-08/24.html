

	<div class="art">
		<div id="article_text" class="s4">
			
			
			<p>
	<strong>Планове на склад</strong></p>
<p>
	<em>в-к Капитал Daily</em></p>
<p>
	Старо хале, ръждясали ламарини, потънали в мръсотия прозорци, буренясал двор... Ако търсите помещение под наем за склад или производство в който и да било по-голям български град, много вероятно е да налетите именно на подобна картина. Заради кризата и икономическия застой инвестициите в нови индустриални площи (складови и производствени) от последните години не впечатляват с размах. Старото строителство преобладава &ndash; според статистиките на консултантските компании в София такъв тип са два от всеки три индустриални имота. А доколкото има ново, то е предимно за собствени нужди. Офертите на свободния наемен пазар действително се броят на пръсти.</p>
<p>
	Така, дори при ограниченото търсене в момента, в някои райони на страната започва да се усеща липса на добри складови площи под наем. А това е повод някои от инвеститорите с подобни проекти вече да планират първа крачка от реализацията им.</p>
<p>
	За момента това е по-скоро тест за пазара, движен от лекото раздвижване сред обичайните наематели &ndash; търговци на дребно, фармация, както и нарастващия интерес от последните години за базиране на малки производства от леката промишленост в различни точки на страната. Засега обаче ключовата дума е предпазливост.</p>
<p>
	<strong>Залпът на &quot;Аврора&quot;</strong></p>
<p>
	<em>в-к Капитал Daily</em><br />
	<br />
	Една от най-важните революции в световната история започва със завземането на Зимния дворец в Петербург. Софийският Зимен дворец на спорта няма такова стратегическо значение за града, за държавата, нито за епохата. Но е на път да се превърне в арена на противоборство покрай намеренията на новото ръководството на спортното министерство да направи спешен ремонт. За софийския Зимен дворец това ще е нещо като залпът на &quot;Аврора&quot; - не само ще го разруши, но и ще навреди на федерациите, които го ползват.</p>
<p>
	Ако плановете на министър Мариана Георгиева се реализират, затварянето на Зимния дворец може да доведе до блокирането на дейността на трите &quot;ледени&quot; спорта в България &ndash; фигурно пързаляне, шорттрек и хокей на лед. Двете представляващи ги федерации &ndash; по кънки и по хокей, са категорично против затварянето на залата и се опитват да отложат ремонта във времето.</p>
<p>
	Има много въпроси какво трябва да се случи с едно съоръжение, построено през 1983 г. и използвано предимно за барове и дискотеки. Само че в министерството се бърза, а намерението е всичко (каквото и да е то) да се случи сега и веднага. И&nbsp; естествено срещу много пари.</p>
<p>
	<strong>Строителството на магистрали ще се бави поне година заради отчуждаване</strong></p>
<p>
	<em>в-к Сега</em></p>
<p>
	Строителството на магистрали и други инфраструктурни проекти ще се бави поне година допълнително при спорове по отчуждителни процедури. Това произтича от решение на Конституционния съд, който обяви за противоконституционни текстове от законите за държавната и общинската собственост, показа проверка на &quot;Сега&quot;. Според съда правото на държавата и общините да продължават със строителството, ако собствениците обжалват само определената цена за отчуждаване, нарушава неприкосновеността на частната собственост. Държавата и общините трябва да променят изцяло и процедурата по уведомяване на засегнатите собственици, искат висшите магистрати.</p>
<p>
	<strong>Концесионният договор за водата в София най-накрая ще стане публичен</strong></p>
<p>
	<em>в-к Сега</em></p>
<p>
	Концесионерът &quot;Софийска вода&quot; е готов да качи на сайта си целия договор за 25-годишната поддръжка на ВиК мрежата в столицата. Това каза пред &quot;Сега&quot; прокуристът на дружеството Мариана Итева. Вчера дружеството бе обвинено от Столична община, че вече неколкократно е отказвало да публикува контракта. &quot;Основните клаузи са качени в регистъра за концесиите, но ние ще качим всичко останало&quot;, обясни Итева.&nbsp;</p>
<p>
	<strong>Над 1 милион лв. оставиха туристи под Царевец</strong><br />
	<br />
	<em>в-к Стандарт</em></p>
<p>
	1 милион 31 хил. лева са заработили хотелите във Великотърновска област през юни 2013 година. Средствата са с над 14% по-малко в сравнение със същия месец на миналата година, сочат данните на Териториалното статистическо бюро.</p>
<p>
	За периода е регистрирано намаление на приходите от български граждани с 26,3 на сто, докато приходите от чужди туристи се увеличават с 17%.<br />
	Най-често гости на хотелите под Царевец са румънците и японците. Те се глезят предимно в луксозните хотели 4 и 5 звезди, където предлагат спа и уелнес процедури, показва статистиката.</p>
<p>
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:oblbcbcbi@tznvy.pbz" id="worker_creator_email">Бойчо Попов</a></i></div>		</div>
	</div>

	<!-- Mobile payment branding -->
	
	
