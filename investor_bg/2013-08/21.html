

	<div class="art">
		<div id="article_text" class="s4">
			
			
			<p>
	<strong>Нов опит за спасяване на евросредства за земеделие</strong></p>
<p>
	<em>в. Капитал Daily</em></p>
<p>
	Заради заплаха от загуба на европейски средства през 2012 г. България получи разрешение от Брюксел да прехвърли пари от програмата за развитие на селските райони (ПРСР) към гаранционен фонд, който да подпомага фермерите при осигуряване на съфинансирането по проекти. Сега държавата ще опита да направи обратната операция - да върне част от сумата от гаранционния фонд отново в програмата. Вече са започнали и разговори с еврокомисията по темата.</p>
<p>
	Ако идеята бъде одобрена, средствата ще отидат за отварянето на нова мярка в ПРСР за инвестиции в поливна инфраструктура. Така държавата ще опита да ремонтира отдавна амортизирани съоръжения за напояване в страната, като евентуално в следващия програмен период ще бъдат заложени пари и за по-малките от тях. Реализацията на плана обаче е под въпрос заради изключително кратките срокове за изпълнение и заради факта, че напоителната инфраструктура е държавна и има известни ограничения при ползването на европейски пари за нея.</p>
<p>
	<strong>&quot;Евроинс&quot; ще придобие бизнеса на &quot;Интерамерикан&quot;</strong></p>
<p>
	<em>в. Капитал Daily</em></p>
<p>
	Лятото на 2013 г. се оказа горещо за пазара на сливания и придобивания във финансовия сектор. След като германската BayernLB реши да продаде &quot;МКБ Юнионбанк&quot; на ПИБ, сега друга европейска компания се разделя с българската си собственост. След няколко месечни разговори и известно умуване всеки момент се очаква холандската финансова група Achmea да продаде застрахователния си бизнес в страната - &quot;Интерамерикан&quot;, на местния си конкурент - &quot;Евроинс&quot;.</p>
<p>
	Сделката няма да предизвика сериозно разместване на пазара, но е сигнал за нуждата от консолидация на него. Бизнесът на &quot;Интерамерикан&quot; значително се сви последни години като премиен приход, а дружествата му трупаха съществени загуби.</p>
<p>
	<strong>Пълен хаос настъпи с изтеклите по давност задължения към НАП</strong></p>
<p>
	<em>в. Сега</em></p>
<p>
	Хаосът с изтеклите по давност задължения към хазната става все по-голям. Според сегашната законова уредба те стават изискуеми от 2014 г., ако длъжниците не подадат изрично заявление до НАП сумите да бъдат отписани. Финансовото министерство предлага преходният период за отписване на задълженията да бъде удължен до 2015 г. И този краен срок, и фиксирането на точна дата, към които е следвало да са платени старите задължения - до 1 януари 2008 г., обаче създават неравнопоставеност между длъжниците, коментираха експерти.</p>
<p>
	Новият срок е записан в готвени промени в Данъчноосигурителния процесуален кодекс, с които се променя и законът за ДДС. Специалният режим за отписване на изтекли по давност задължения в момента важи за дългове, чийто редовен срок за плащане е бил преди 1 януари 2008 г. Тази дата е изрично посочена в закона. Всеки ден обаче изтича давността по нови и нови задължения и фиксирането на точна дата е безсмислено.</p>
<p>
	<strong>Финансовото министерство плаща утре извънредните ДЦК за земеделските субсидии</strong></p>
<p>
	<em>в. Сега</em></p>
<p>
	Финансовото министерство ще разплати утре 800 млн. лв. по падежа на пуснатите извънредно през февруари 6-месечни държавни ценни книжа. След изплащането на емисията фискалният резерв ще намалее от около 5.6 млрд. лв. на около 4.8 млрд. лв. Разплащането ще снижи със съответната сума и нивото на държавния дълг.</p>
<p>
	Извънредната емисия на ДЦК през февруари се наложи заради обещаното авансово привеждане на субсидиите на земеделците и липсата на свободни пари във фискалния резерв към онзи момент. Спешното емитиране на дълг доведе до остро противопоставяне между тогавашните министри на финансите и на земеделието Симеон Дянков и Мирослав Найденов и в крайна сметка коства главата на Дянков, който бе обвинен, че не е планирал това плащане.</p>
<p>
	<strong>ЕРП-та остават без лиценз за лош ток</strong></p>
<p>
	<em>в. Стандарт</em></p>
<p>
	Ако електроразпределително дружество (ЕРП) системно доставя некачествен ток на клиентите си, лицензът му ще бъде отнет. Това предвиждат промени в закона за енергетиката, които днес ще бъдат обсъдени на дискусия, организирана от зам.-шефа на парламентарната комисия по енергетика Явор Куюмджиев.</p>
<p>
	&quot;Видно от многобройните сигнали на граждани от ЕРП-тата не се стряскат от глобите, които се налагат за лошо качество на тока&quot;, аргументира бъдещите поправки Куюмджиев. И уточни, че текстовете ще минат на одобрение и през Комисията за защита на потребителите, Федерацията на потребителите, Асоциация &quot;Активни потребители&quot;, Националната инициатива &quot;Социална солидарност&quot; и др.</p>
<p>
	<strong>Варна привлича туристи с престижна регата</strong></p>
<p>
	<em>в. Новинар</em></p>
<p>
	Варна ще бъде домакин на кръг от престижната ветроходна регата SCF Black Sea Tall Ships догодина, съобщи кметът на морската столица Иван Портних на пресконференция с мениджъра на проекта за България капитан Тома Томов. Състезанието с луксозните лодки ще започне от Варна и ще се движи по маршрут през пристанищата в Констанца, Новоросийск и Сочи.&nbsp;40 ветрохода ще вземат участие и безброй зрители ще се приютят из хотелите на Варна.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
