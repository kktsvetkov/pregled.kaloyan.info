

	<div class="art">
		<div id="article_text" class="s4">
			
			
			<p>
	<strong>Бездействие за 20 млн. лв.</strong></p>
<p>
	<em>в. Капитал Daily</em></p>
<p>
	Година след като държавата продаде терена и недовършения корпус на ИПК &quot;Родина&quot; за 20 млн. лв,&nbsp;Агенцията за приватизация има основание да вземе още толкова. Причината е, че бетонният скелет на високата сграда още стърчи неразрушен въпреки поетия ангажимент да бъде завършена или съборена от купувача - дружество,&nbsp;контролирано от Ирена Кръстева, собственик на &quot;Нова българска медийна група&quot;.&nbsp; &nbsp;</p>
<p>
	Според приватизационния договор неизпълнението на тази клауза означава неустойка за дружеството до 20 млн. лв., която е обезпечена с банкова гаранция за същата сума. Тъй като все пак малка част е разрушена, договорът предвижда частично усвояване за несъборената част. Покупката беше финансирана от Корпоративна търговска банка, която е и издател на гаранцията пред АП.</p>
<p>
	<strong>Въртележка на върха на митниците</strong></p>
<p>
	<em>в. Капитал Daily</em></p>
<p>
	Директорският пост в Агенция &quot;Митници&quot; се оказа доста &quot;проветрив&quot; след освобождаването му миналата седмица от заемалия го при управлението на ГЕРБ и служебното правителство Ваньо Танов.</p>
<p>
	Въпреки че Борислав Борисов беше назначен официално на мястото на Танов и от четири дни е директор на агенцията, престоят му може да се окаже временен, докато правителството се споразумее за политически приемлива фигура за поста. Очакванията са това да бъде Кирил Желев, бивш зам.-министър на финансите, отговарящ за приходите във втората половина от управлението на кабинета &quot;Станишев&quot;.</p>
<p>
	<strong>Прибираме с 30% повече грозде</strong></p>
<p>
	<em>в. Стандарт</em></p>
<p>
	Реколтата от грозде тази година ще бъде с 20-30% по-голяма от миналогодишната. Захарността ще бъде над 25%. Прогнозите са за високи добиви - от около 250-260 хиляди тона общо за страната, каза директорът на Института по лозарство и винарство в Плевен доц. Иван Пачев.</p>
<p>
	Лозарите прибират средно по 800-1000 кг грозде от дка. Притесненията на специалистите от института са, че докато в света производството на десертно грозде расте, то у нас няма пазар, тъй като България е загубила пазарната си ниша. Проблем за стопаните и тази година ще бъдат ниските изкупни цени на реколтата.</p>
<p>
	<strong>300 лв. глоба за хвърлен тостер в кофата за смет</strong></p>
<p>
	<em>в. Стандарт</em></p>
<p>
	Безплатно ще даваме старите си хладилници и печки за скрап. Гражданите и търговците на домакински електроуреди ще трябва за своя сметка да организират транспорта на старите перални и фризери до местата, обозначени с табели &quot;Събирателен пункт за излязло от употреба електрическо и електронно оборудване&quot;. Това предвижда наредба за излязлото от употреба електрическо и електронно оборудване, пусната за обществено обсъждане.</p>
<p>
	Старите домакински уреди ще може да се изхвърлят в специални контейнери, които ще се слагат на места, определени от кмета, както и край магазините за продажба на хладилници и телевизори. Гражданите ще могат да върнат безплатно в магазина голям домакински уред само ако си купят нов, който изпълнява същите функции, предвижда наредбата. Така ако си купуване нова печка, няма да можете да върнете пералня.</p>
<p>
	<strong>Пълна промяна на три жп гари у нас</strong></p>
<p>
	<em>в. Новинар</em></p>
<p>
	Пълна промяна на гарите в София, Пазарджик и Бургас започва транспортното министерство.&nbsp;Ремонтът на тази в Пазарджик ще започне до десетина дни, съобщи ресорният министър Данаил Папазов. Причините за забавянето на обновяването й са свързани с обжалването на проведения конкурс за фирма изпълнител, обясни той. Министърът допълни, че жалбата е оттеглена и вече няма пречка реконструкцията да започне.</p>
<p>
	Стойността на проекта е около 3,5 млн. лв. &quot;От обектите, които са в най-тежко състояние, е жп гара Пазарджик&quot;, обясни Папазов. Вече е стартирал и ремонтът на гарата в София. Освен това изцяло ще се обнови жп линията Видин - Медковец, както и обектите около жп гара Русе, която се нуждае от обновяване и електрифициране.</p>
<p>
	<strong>Българинът къта по 550 лв. за море</strong></p>
<p>
	<em>в. Новинар</em></p>
<p>
	Българинът къта по 550 лв. за лятната си почивка. Това е средната сума, която нашенецът заделя, за да отиде на море у нас или в чужбина, съобщи шефът на института за анализи и оценки в туризма Румен Драганов пред Дарик. &bdquo;Някои хора харчат парите модулно, т.е. отиват по няколко пъти, няколко уикенда, които прекарват на морето или на други места. Някои правят комбинация България и чужбина&rdquo;, обясни Драганов.</p>
<p>
	<strong>Лидери сме по износ на мед</strong></p>
<p>
	<em>в. Новинар</em></p>
<p>
	България е лидер по износ на мед. Това е стоката, която страната ни продава най-много в чужбина, показва анализ на Българската стопанска камара.</p>
<p>
	Други водещи експортни групи за страната ни са горивата, електронните изделия и машините. В световната класация държавата ни е едва на 65-о място по износ. Това е покачване с 4 места спрямо 2011 година. За сметка на това страната ни е на първо място по експорт на нишови продукти.</p>
<p>
	<strong>Ще има нови цени за провеждане на шофьорски изпити</strong></p>
<p>
	<em>в. Сега</em></p>
<p>
	Нови цени за провеждането и практическите изпити за управление на МПС са заложени в проект на постановление за тарифа №5 на транспортното министерство. От ведомството обясняват, че промените ще доведат до намаляване на административната тежест за бизнеса.</p>
<p>
	Предложено е да се въведат две различни такси - за провеждане на изпит на група, заявена и формирана от учебен център, и за провеждане на изпит на група, формирана от Изпълнителна агенция &quot;Автомобилна администрация&quot; (ДАИ). Провеждането на изпит за група от учебен център ще струва 100 лв. При групите на ДАИ за всеки кандидат от категориите А1, А2, А, В1, В, ВЕ, Ткт, Ттм цената е 12 лв., а при категориите С1, С, С1Е, СЕ, D1 D, D1Е или DЕ - 20 лв.</p>
<p>
	<strong>Законът за брокерите вероятно ще влезе в парламента през септември</strong></p>
<p>
	<em>в. Сега</em></p>
<p>
	Обсъждането на проекта на Закона за брокерите най-вероятно ще започне през септември. Това каза пред &quot;Сега&quot; председателят на Националното сдружение &quot;Недвижими имоти&quot; Иван Велков. Документът вече беше разгледан и одобрен от политическите сили в предишния парламент, както и от Министерството на икономиката, енергетиката и туризма и от по-голямата част от браншовите организации. Регламентирането на брокерската дейност обаче остана за след изборите, тъй като някои от текстовете в проекта се нуждаеха от доработка.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
