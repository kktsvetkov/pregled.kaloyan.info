

	<div class="art">
		<div id="article_text" class="s4">
			
			
			<p>
	<strong>Защо бягаме от политиката</strong></p>
<p>
	<em>в. Капитал</em></p>
<p>
	Някога в древна Атина имало роби със специална длъжност. Въоръжени с конопени въжета и потопени в червена боя, те гонели по улиците свободните граждани, които не искали да вземат участие в политическата дейност на Агората. Оцапаните с червена боя били публично заклеймявани за отказа им да участват в обществения живот.</p>
<p>
	Започваме с този забавен исторически факт поради две причини. Първата е да ви напомним, че политиката е тежка работа, и то не само за гърците. За да работи, от хората се иска да полагат усилие. Втората обаче е по-важна. Без гражданско участие тя се разпада и бива овладяна от малки групички (олигарси). Ето защо атиняните са се подложили на унижението да бъдат вкарвани в правия политически път от техните собствени роби.</p>
<p>
	В България този процес на разпад тече перманентно. Сриващото се доверие в политиката е резултатът от все по-ниското участие на гражданите в нея, което прави политиците безотговорни и безконтролни, а публичните институции -&nbsp; неефективни. В същото време дефектите в публичните политики и партийния живот отблъскват гражданите все повече, вкарвайки демократичния живот в порочен кръг, здраво устремен надолу.</p>
<p>
	<strong>20 милиона с отстъпка</strong></p>
<p>
	<em>в. Капитал</em></p>
<p>
	Има масова мода и в предприемачеството. Ако преди години поголовно желаещите да започнат дребен бизнес отваряха мазета за продажба на алкохол и цигари, то груповото ориентиране напоследък имаше по-дигитален профил - роенето се случи при сайтовете за пазаруване с отстъпки. Макар последните години да послужиха като своеобразна цедка за отсяване на по-здравите, те продължават да са много - над 100 според участниците на пазара. Но дори конкуренцията да е повече от ожесточена, целият сектор бележи растеж като общ оборот. Въпреки това пазарът остава малък и през следващите години се очаква да отпаднат и още сайтове.</p>
<p>
	Началото беше сложено преди три години, когато секторът преживя истинска еуфория в страната след глобалния бум на Groupon (виж съседната статия). Буквално всеки с някакви познания за интернет отваряше страница за колективно пазаруване. Разходите бяха ниски, а интересът както от потребителите, така и от страна на бизнеса беше огромен, тъй като дотогава никой не беше чувал за подобен модел. Офертите бяха прекалено много, тъй като в началото повечето сайтове не проучваха добре търговците и по този начин имаше безумни като цена и вид предложения от типа &quot;леене на куршум&quot; за 5 лв. В един момент се оказа, че голяма част от офертите бяха с ниска добавена стойност, което отблъсна някои клиенти.</p>
<p>
	<strong>Над 80 млн. лв. забавени заплати чакат служители</strong></p>
<p>
	<em>в. Сега</em></p>
<p>
	Забавените възнаграждения към работници и служители на бизнеса и държавата растат, както и броят на фирмите, които ги дължат. Над 1/10 от парите са дългове към работещите в строителството. Това става ясно от справка за забавените възнаграждения, изготвена за &quot;Сега&quot;. Само през т.г. са установени 778 предприятия, които дължат 27.26 млн. лв. за възнаграждения, но от ГИТ уточняват, че не е задължително това да са нови длъжници. Практиката показва, че голяма част от фирмите се разплащат след проверки, излизат от черния списък, а после отново влизат в него с натрупани нови дългове.</p>
<p>
	Към края на юли общо 1993 фирми имат задължения към служителите си от 84.5 млн. лв. частично или напълно неизплатени заплати, възнаграждения за извънреден труд, обезщетения при напускане и т.н. Към края на юли м.г. нередовните платци на възнаграждения са били 1894 предприятия, които са дължали общо 79.2 млн. лв. От тях 796 фирми и към момента фигурират в системата с 26.7 млн. лв., които дължат на служителите си.</p>
<p>
	<strong>Всеки трети бърз заем у нас не се обслужва</strong></p>
<p>
	<em>в. Сега</em></p>
<p>
	Почти една трета от българите не могат да обслужват бързите кредити, отпускани от небанкови институции, показват данните на БНБ, оповестени вчера. Към края на юни лошите бързи заеми са 29.9% от всички, докато година по рано са били с 9% по-малко. От раздадените общо 1.993 млрд. лв. 595.2 млн. лв. попадат в графата &quot;необслужвани&quot;. В сравнение с март 2013 г. тези кредити нарастват с 0.7%, или с 4.2 млн. лв.</p>
<p>
	Въпреки че като сума лошите кредити нарастват спрямо март 2013 г., като дял от всички изтеглени заеми има дори лек спад с 0.1%. Причината е, че преди 3 месеца раздадените бързи кредити са били с 23.8 млн. лв. по-малко. Домакинствата продължават да бъдат основните клиенти на бързото кредитиране - 71%, или 1.393 млрд. лв., от всички заеми са дадени на граждани.</p>
<p>
	<strong>Чешки фирми търсят работници</strong></p>
<p>
	<em>в. Стандарт</em></p>
<p>
	Шанс да забъркват пастети, да правят сандвичи или да берат плодове имат мъже и жени с ниска квалификация от Врачанско. Няколко чешки фирми набират работници от този край. Тази възможност се е отворила, след като украинците, които от 20 години са се трудили в Чехия, напускат страната заради наложения визов режим. Това разкри Петър Раднев от лицензираното дружество за набиране на служители &quot;МАТ Консултинг&quot; пред зам.-кмета на Враца Николай Йорданов.</p>
<p>
	30 души могат веднага да започнат работа във фабриката за пастети &quot;Алимпекс месо&quot; край Прага. Фирма &quot;Крокодил&quot; пък набира жени на възраст от 40 до 45 години за приготвяне на различни видове сандвичи.</p>
<p>
	<strong>Патентоваме си розовото масло</strong></p>
<p>
	<em>в. Стандарт</em></p>
<p>
	Българското розово масло е на път да бъде патентовано от Брюксел. Страната ни вече е на финалната права преди изпращането на искане за защитено географско указание на продукта. Земеделското министерство е публикувало заявлението за регистрация на сайта си. До 14 септември тече срокът, в който биха могли да се изпращат възражения срещу искането за патент, подготвено от Сдружение &quot;Българско розово масло&quot;.</p>
<p>
	Ако няма възражения, документът ще бъде изпратен в Брюксел и ще чакаме максимум година, за да получим европейска протекция за родното розово масло. След приключване на процедурата единствено продукт, произведен в България от розовия цвят до дестилацията на маслото, ще може да се нарича &quot;българско розово масло&quot;. Така ще се гарантира качеството и под това име няма да може да се продава продукт, произведен в Турция и Китай например, коментират производителите.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
