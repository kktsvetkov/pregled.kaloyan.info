

	<div class="art">
		<div id="article_text" class="s4">
			
			
			<p>
	<strong>Банките свиха мрежата си</strong><br />
	В. Капитал Daily</p>
<p>
	В синхрон с тенденцията в Европа и българските банкови клонове и служителите им намаляват в кризата. За четири години - от края на 2008 г. до края на миналата година, мрежата на най-големите и активни банки в страната се е свила с 8.24%, а работещите там са намалели с 4.41%. Това показват публично достъпни данни от годишните доклади на съответните банки за 2008 г. и 2012 г., както и подадена информация от самите институции. В проучването на &quot;Капитал Daily&quot; са подбрани най-големите десет банки по активи, както и тези, които развиват активно бизнеса си. Така се стига до половината от общо 24 кредитни институции в България (в страната има и 6 клона на чужди банки).</p>
<p>
	<strong>Превозите за Русия с банкови гаранции</strong><br />
	В. Стандарт</p>
<p>
	Превозите на стоки с камиони за и през Русия вече може да стават само с банкови гаранции. За това алармираха уплашени спедитори и превозвачи. Повод за притесненията им е документ на Федералната митническа служба на Русия (ФТС) от 4 юли, според който от 14 август превозът на стоки ще става &quot;при условията на обезпечаване спазването на митническия транзит с прилагането мерки&quot;, упоменати в Митническия кодекс. Причините, според документа на ФСТ, са зачестилите случаи на недоставяне на стоки, превозвани под прикритието на карнети ТИР. На практика това е денонсиране на Конвенцията ТИР от страна на Русия, коментираха спедитори.</p>
<p>
	<strong>Махат звездите за ресторанти</strong><br />
	В. Стандарт</p>
<p>
	Категоризацията на ресторанти и барове да отпадне предвижда кабинетът. Причината е, че от тази възможност са се възползвали едва 2781 заведения при регистрирани 31 435. Идеята е част от пакета мерки за облекчаване на регулаторната тежест за бизнеса, изготвен от вицепремиера Даниела Бобева. Предстои публичното й обсъждане. Според хотелиери обаче махането на звездите ще е пагубно за бранша. Реформата ще доведе до нелоялна конкуренция спрямо бизнеса, занижаване качеството на храните и услугите и ще даде тласък на сивата икономика, предупредиха от хотелиерите в Слънчев бряг.</p>
<p>
	<strong>Димитър Греков обеща електронен регистър на земеделците</strong><br />
	В. Сега</p>
<p>
	Нова идея за подпомагане на родните производители - електронен регистър, обяви през уикенда земеделският министър Димитър Греков. До 1 октомври в него трябва да се включат всички земеделските производители. Така те щели да излязат на открито - да се знае кой какво произвежда и какъв е пазарът. Целта на регистъра е да се получи точна информация за количествата на земеделската продукция, за да може тя да се предложи на големите търговски вериги.</p>
<p>
	<strong>Иззетият резерв на здравната каса е изхарчен за текущи разходи</strong><br />
	В. Сега</p>
<p>
	С прехвърлените над 1.3 млрд. лв., натрупани от здравни вноски като резерв на здравната каса, са плащани текущи разходи и са покривани бюджетни дефицити. Това обяви финансовият министър Петър Чобанов, след като две години бившите управляващи от ГЕРБ твърдяха, че парите си стоят в държавния резерв, защото са необходими за достигане на законовото минимално ниво на резерва. &quot;За съжаление, първоначалното прехвърляне на 1.319 млрд. лв. и усвояването им за текущи бюджетни разходи през следващата година и използването им като цяло за източник за финансиране на дефицита в бюджета, лиши от възможността да се мисли в посока реформа в здравеопазването и от средствата, които щяха да са необходими за тази реформа&quot;, заяви Чобанов.</p>
<p>
	<strong>Разследващите още не знаят дали НКЖИ е източвана</strong><br />
	В. Сега</p>
<p>
	Прокуратурата все още не знае дали Националната компания &quot;Железопътна инфраструктура&quot; (НКЖИ) е била източвана. Въпреки че разследването по този случай се точи почти две години, резултати няма. Това стана ясно от отговор на Софийската градска прокуратура на запитване на &quot;Сега&quot;. Разследването за източване на НКЖИ започна през декември 2011 г. Тогава бившият вътрешен министър Цветан Цветанов обяви, че дружеството, което отговаря за гарите и релсите, е било източвано от хора, свързани с бившия столичен общински съветник от листата на ГЕРБ Илия Илиев.</p>
<p>
	<strong>Чужденците масово разпродават имотите си в Търново</strong><br />
	В. Новинар</p>
<p>
	Все повече чужденци разпродават имотите, които са закупили преди няколко години в района на Велико Търново. Тенденцията е от последната година. Руснаците дори предлагали имотите си със значителни отстъпки в цената само и само за да го продадат. Като причини за желанието им да се отърват от собствеността си е животът в България, който вече не им допадал чак толкова. Често те идвали с прекомерни очаквания за живота в България, които впоследствие не се оправдават и те трудно успявали да се приспособят към действителността тук.</p>

			<div style="display: block; clear: both; padding-top: 10px;"><i>По статията работи: <a href="znvygb:xebxbqryvn@tznvy.pbz" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	
