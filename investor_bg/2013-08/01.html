

	<div class="art">
		<div id="article_text" class="s4">
			
			
			<p>
	<strong>Кабинетът отново скри данните за парите на държавните дружества</strong></p>
<p>
	<em>в. Капитал Daily</em></p>
<p>
	Въпреки обещанието на премиера Пламен Орешарски, че приетите от служебното правителство правила за избор на обслужващи финансови институции от държавните дружества ще бъдат спазвани, повечето министерства не публикуваха изискваната справка за концентрацията на парите на своите компании.</p>
<p>
	При изтичането на предвидения в постановлението срок на 30 юни справка и отчет за предприетите действия от дружествата да приведат дейността си съобразно новите изисквания бяха качени единствено на сайта на земеделското министерство. След изпратените въпроси от &quot;Капитал&quot; до министерствата - принципали на най-големите и ключови дружества, това сториха и финансовото и регионалното министерство. От икономическото и от транспортното ведомство обаче излязоха с противоречиво тълкувание, че ще започнат да публикуват справките след изтичане на шестмесечния срок, даден за привеждане на дейността им в съответствие с правилата. Именно дружествата на тези две ведомства държат парите си предимно в контролираната от Цветан Василев Корпоративна търговска банка.</p>
<p>
	<strong>Държавната енергетика: Загуби и дългове</strong></p>
<p>
	<em>в. Капитал Daily</em></p>
<p>
	Влошаващо се състояние на НЕК, по-малки приходи, изпаряване на паричните средства и превръщането на БЕХ в основен източник на пари за дружествата в държавната енергетика. Това се вижда от отчетите за шестмесечието, които държавните фирми са длъжни да публикуват.</p>
<p>
	Най-очебийното нещо е свиването на приходите, което до голяма степен води и до спад в печалбите. Най-драстично е понижението на оборота при АЕЦ &quot;Козлодуй&quot;, която през първото тримесечие работи на ограничен режим заради липсата на търсене на електроенергия (основно заради спадналия износ и по-високото производство от възобновяемите енергийни източници). Близо до ядрената централа се нарежда и ТЕЦ &quot;Марица-изток 2&quot;. При &quot;Булгаргаз&quot; спадът има малко по-друго естество - освен по-ниско търсене на вътрешния пазар държавната фирма вече се конкурира с &quot;Овергаз&quot; на местния пазар (макар и с много малки обеми).</p>
<p>
	<strong>Добавките за деца с увреждания пак ще бъдат &quot;вързани&quot; за минималната заплата</strong></p>
<p>
	<em>в. Сега</em></p>
<p>
	Добавките за деца с увреждания, които при управлението на кабинета &quot;Борисов&quot; бяха &quot;отвързани&quot; от минималната работна заплата, отново да се определят спрямо нея. Това предлага новият шеф на Държавната агенция за закрила на детето (ДАЗД) Ева Жечева, която наследи уволнения Калин Каменов. &quot;Радвам се, че можем да отговорим позитивно вече на майки с деца с увреждания с промяната на месечната добавка за дете с увреждания, която се промени от 189 на 217 лв. Аз ще настоявам пред всички органи за закрила, пред всички компетентни институции месечните помощи за дете да бъдат обвързани с минималната заплата, за да могат да се подпомагат всички семейства в риск&quot;, заяви тя.</p>
<p>
	Това бе едно от малкото плащания, за които социалните партньори смятаха, че трябва да остане &quot;вързано&quot; с минималната заплата, но в края на 2011 г. министър Тотю Младенов изпълни повелята на ГЕРБ и прекрати тази практика. В резултат от началото на 2012 г. добавката вече не е 70% от минималната заплата, а бе фиксирана на 189 лв.</p>
<p>
	<strong>Държавата се сети да повишава сигурността в мините</strong></p>
<p>
	<em>в. Сега</em></p>
<p>
	Повече от две седмици след инцидента в мина Ораново, при който загинаха двама души, а други двама все още са в неизвестност, държавата се сети да повишава безопасността на работещите под земята. Ще бъде сформирана работна група, която да изготви оценка на сегашното законодателство и да прецени какво в него трябва да се подобри, стана ясно вчера. В групата ще влязат професори, инженери, експерти от икономическото министерство, от МВР, от социалното министерство и др. Целта е те да изготвят промени в сега действащия правилник за минноспасителната и газоспасителната дейност, правилника по безопасността на труда при разработване на находища по открит начин и др.</p>
<p>
	&quot;Държавата трябва да се върне на мястото си и да заеме категорична позиция по осигуряване безопасни условия на труд и осъществяване на постоянен контрол. Тежкият инцидент в рудник Ораново показа, че има пропуски в нормативнaта уредба, чието отстраняване не търпи отлагане&quot;, заяви министър Драгомир Стойнев.</p>
<p>
	<strong>Трима отказаха поста на Танов</strong></p>
<p>
	<em>в. Стандарт</em></p>
<p>
	Трима души вече са отказали да оглавят Агенция &quot;Митници&quot;, научи &quot;Стандарт&quot;. Докато досегашният шеф на агенцията Ваньо Танов се бори с тежко заболяване и е подложен на поредица от операции, подчинените му се чудят кой ще е новият им началник. В пълно неведение сме, подхвърлят се различни имена, но нищо конкретно няма, коментират от звеното. Преди дни беше обявено, че новото правителство иска да смени Танов. Той обаче е в болничен и докато не се върне на работа, не може да бъде освободен от поста и на негово място да бъде сложен друг човек. Въпреки това сондажите за това кой да оглави агенцията продължават.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	