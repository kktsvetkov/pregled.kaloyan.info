

	<div class="art">
		<div id="article_text" class="s4">
			
			
			<p>
	<strong>&quot;Глобул&quot; вече е норвежки</strong></p>
<p>
	В. Капигал Daily</p>
<p>
	Ако има нещо сравнимо с швейцарската точност, това е скандинавската. Норвежкият телеком Telenor вече официално е собственик на българския мобилен оператор &quot;Глобул&quot;. На 31&nbsp; юли е финализирана сделката по прехвърляне на собствеността на телекома от гръцкия OTE към Telenor и документите са качени в Търговския регистър за обработка. Скандинавската компания купи &quot;Глобул&quot; срещу 717 млн. евро, в които се включват дълговете на дружеството, но без наличните пари. Сделката първо получи одобрението на дирекцията за защита на конкуренцията на Европейската комисия в началото на юли, докато в последния ден от същия месец беше осъществено и фактическото прехвърляне на българския телеком от гръцкия ОТЕ към Telenor.</p>
<p>
	<strong>Испанска фирма чисти уран в АЕЦ &bdquo;Козлодуй&rdquo;</strong></p>
<p>
	В. Стандарт</p>
<p>
	Испанската компания &bdquo;Ибердрола Инхениериа&quot; (Iberdrola Ingenier&iacute;a) и белгийската фирма &bdquo;Белгопроцес&quot; (Belgoprocess) са приключили последните изпитания на нова инсталация за пречистване на ядрени отпадъци, която двете изграждат в АЕЦ &bdquo;Козлодуй&quot;. Това съобщи агенция ЕФЕ като се позова на комюнике на &bdquo;Ибердрола&quot;, в което се уточнява, че изпитанията са извършени в продължение на два дни в комплекса на компанията &bdquo;Юропласма Инертам&quot; (Europlasma Inertam) в Морсен, Южна Франция.</p>
<p>
	Технологията е на базата на плазма, която позволява да се намали обема на отпадъчния радиоактивен продукт като се загрее до 5000 градуса по Целзий. С това загряване отпадъкът се превръща в течно състояние, който след като се охлади се сгъстява и намалява обема си 80 пъти. След което се съхранява в бидони, обяснява Ибердрола.</p>
<p>
	<strong>Сметката за ток в нотариалния акт</strong></p>
<p>
	В. Стандарт</p>
<p>
	Новодомците ще могат да се ориентират колко ще плащат за ток и парно, още преди да са купили жилището си. Това е предвидено в проектонаредба за обследване за енергийна ефективност, сертифициране и оценка на енергийните спестявания на сгради.</p>
<p>
	Според текста всички сгради, както новите, така и вече съществуващите, ще трябва да имат сертификат за енергийни характеристики, както и оценка за енергийните спестявания. Според количество ток или друг вид енергия, необходими за отопление и осветление на сградите, те ще влизат в различни класове от &quot;А&quot; до &quot;G&quot;, както е при електроуредите. Най-ниски сметки за ток и парно ще имат собствениците на жилища или офиси в сградите, които са с клас &quot;А&quot;. Най-солено ще излиза топлото на тези, в чиито нотариални актове е вписано, че сградата им е клас &quot;G&quot;.</p>
<p>
	<strong>Лекарите застаряват, младите само 5%</strong></p>
<p>
	В. Стандарт</p>
<p>
	Лекарите у нас продължават да застаряват. Едва 5% от тях са на възраст под 30 години. Това показват данни на здравното министерство. Броят на лекарите се е увеличил от 28 411 на 28 643 за една година, показва справка на Националния статистически институт. Това означава, че на 100 000 души се падат 393 специалисти. Като съотношение това е повече отколкото средно за ЕС - 333 на 100 000. Лекарите обаче не са равномерно разпределени, както в страната, така и по специалности. Има сектори, като патоанатомията, анестезиологията, педиатрията, общата и спешната медицина, където те са недостатъчни.</p>
<p>
	Българските лекари са и все по-стари. Половината от тях са на възраст между 46 и 60 години, една пета са над 60, а 1/4 между 31 и 45 години. Положението е най-лошо при джипитата. Там броят на специалистите под 30 години е едва 1%, показват данни на Националното сдружение на общопрактикуващите лекари. Според тях средната възраст при джипитата е 51 години. За първи път обаче у нас се е увеличил броят на медицинските сестри.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	