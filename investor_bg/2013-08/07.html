

	<div class="art">
		<div id="article_text" class="s4">
			
			
			<p>
	<strong>Хотел &quot;Родина&quot; се продава заради дългове</strong></p>
<p>
	<em>в. Капитал Daily</em></p>
<p>
	Столичният хотел &quot;Родина&quot;, който от години търси нов собственик, отново е пред продажба. Този път от частен съдебен изпълнител заради непогасени задължения към ОББ. Според публикуваната в началото на седмицата обява публичната продан започва на 9 август при начална цена от 44.4 млн. лв. (22.8 млн. евро). Предложения ще се приемат до 9 септември, но запознати с процедурата не очакват купувач още при първия опит.</p>
<p>
	Четиризвездният хотел &quot;Родина&quot; се свързва с председателя на надзорния съвет на фалиралата Балканска универсална банка Васко Нинов, който преди месец получи доживотна присъда за трафик на наркотици в Гърция. Нинов беше в управата на работническо-мениджърското дружество, което през 1997 г. придоби дружеството &quot;Родина турист&quot;, в чиито активи е хотелът, и според източници от пазара още тогава стоеше зад сделката.</p>
<p>
	<strong>Кабинетът с последен опит да избегне вето за бюджета</strong></p>
<p>
	<em>в. Капитал Daily</em></p>
<p>
	Ден след като стана ясно, че и след срещата с финансовия министър Петър Чобанов президентът все още мисли за вето върху актуализацията на бюджета, от Министерството на финансите отвърнаха със свое становище. Превантивно. В него се изброяват осем негативни последици от евентуално връщане на промените в закона. От изброените аргументи по всеобщо мнение най-разумно и смислено звучи един &ndash; този за емитиране на нов дълг при нужда. Останалите са спорни и до голяма степен зависят от това дали депутатите ще си прекъснат ваканцията, за да изгласуват евентуално вето по-бързо. Председателят на парламента Михаил Миков обаче вече обяви, че няма намерение да свика извънредно заседание по време на лятната отпуска.</p>
<p>
	Актуализацията предвижда дефицитът тази година да се увеличи с 500 млн. лв. до 2% от БВП, а лимитът за новоемитиран дълг - с 1 млрд. лв. Окончателното решение на президента Росен Плевнелиев се очаква в сряда и поне засега изглежда, че вето ще има. Междувременно по въпроса се изказаха и лидерът на БСП Сергей Станишев, като внушението на управляващите е, че ако държавният глава наложи вето над промените в бюджета, то ще е политическо.<br />
	<br />
	<strong>Само 758 клиенти на ЕВН са отчели сами електромерите си</strong></p>
<p>
	<em>в. Стандарт</em></p>
<p>
	Само 758 клиенти на EVN-България от около 1,5 милиона абонати в Югоизточна България са отчели сами показанията на електромерите си към 31 юли преди да влязат в сила новите цени на електроенергията. Подадените декларации за самоотчитане са значително по-малко в сравнение с предишната смяна на цена на тока, когата декларации са подали 3622, съобщават от австрийската компания.</p>
<p>
	Най-много битови и малки стопански клиенти са се възползвали от възможността да отчетат сами показанията на електромерите си от Пловдивска област &ndash; 184, Пазарджик &ndash; 109, Бургас и Хасково &ndash; съответно 107 и 106 абонати.</p>
<p>
	<strong>Бизнесът е притеснен от политическата нестабилност</strong></p>
<p>
	<em>в. Стандарт</em></p>
<p>
	Политическата нестабилност крие големи рискове, намалява доверието на чуждестранните бизнес партньори и те са по-склонни да забавят конкретни свои проекти. Това е едно от опасенията на предприемачите, които те изразяват в анкета на Българска търговско-промишлена палата (БТПП). Бизнесът е е категоричен, че се нуждае от предвидима икономическа среда. Предприемачите са на мнение, че сегашната липса на предвидимост в икономиката оставя негативен отпечатък. Проучването е проведено в края на юли сред членовете на Палатата, съобщиха от БТПП.</p>
<p>
	Около 31% от участвалите в анкетата твърдят, че вече ДДС се възстановява в по-съкратени срокове, но според 64% от фирмите данъкът не се връща в по-кратки срокове.</p>
<p>
	<strong>Французи произвеждат дървени къщи в Каварна</strong></p>
<p>
	<em>в. Стандарт</em></p>
<p>
	Френска фирма, производител на дървени къщи и други изделия от дърво, е най-новият чужд инвеститор, който ще стъпи в Каварна. Той ще ползва под наем сградата, в която до неотдавна се помещаваше общината. Тя е със застроена площ от 2500 кв. м, а дворът й е 8 дка. Зданието е триетажно и е газифицирано, а пред него има и удобен паркинг, каза за &quot;Стандарт&quot; кметът на града Цонко Цонев.</p>
<p>
	Намерението на френската фирма е да разкрие 30-ина работни места, като за мащабите на кметството, а и в условия на криза никак не е малко, каза Цонко Цонев.</p>
<p>
	<strong>ДКЕВР се отказа от масовото въвеждане на &quot;умни&quot; електромери</strong></p>
<p>
	<em>в. Сега</em></p>
<p>
	До 2020 г. всеки пети електромер в България ще бъде &quot;умен&quot;. Той ще предава данните в реално време, отчитането няма да става на ръка, както е в момента, ще следи и за качеството на подаваната електроенергия. Това е решила на закрито заседание Държавната комисия за енергийно и водно регулиране (ДКЕВР). Според европейските препоръки не 20%, а 80 на сто от уредите у нас трябва да бъдат сменени до 2020 г.</p>
<p>
	Подмяната на електромерите е част от т.нар. трети пакет за либерализация на енергийния пазар. Но понеже пари за това няма, ДКЕВР реши трите основни енергоразпределителни дружества - ЧЕЗ, ЕВН и &quot;Енерго-Про&quot;, да сменят само една част от тях. Не може да бъде направена категорична оценка по отношение на икономическата целесъобразност от въвеждането на интелигентни системи за измерване на електрическата енергия, е посочено в решението на комисията.</p>
<p>
	<strong>Сложиха на тезгяха имот в Синеморец за 750 хил. евро</strong></p>
<p>
	<em>в. Новинар</em></p>
<p>
	Свръхлуксозен имот в Синеморец се предлага за продан срещу внушителната сума от 750 хил. евро. Минидворецът е единственият имот в Бургаска област, влязъл в юлската класация Топ 10 на най-тузарските имоти у нас, обявени за продажба. Постройката е описана като градска къща с площ от 500 кв.м. Жилището е близо до плажа и има гледка към морето.</p>
<p>
	Първият етаж е с обособен английски двор, който води към двора и басейна. Има дневна и 3 спални с 2 бани. Вторият етаж очарова с голяма дневна, кабинет, баня, голяма тераса с изглед към морето и втори балкон към двора. На третото ниво са разположени 3 спални със самостоятелни бани и тераси, отново с изглед към Черноморието.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	