

	<div class="art">
		<div id="article_text" class="s4">
			
			
			<p>
	<strong>Управляващите се заеха с неясна реформа в държавните фирми</strong></p>
<p>
	<em>в. Сега</em></p>
<p>
	Управляващите обявиха вчера намеренията си за реформа в държавните предприятия, чийто ефект обаче остава неясен дори за самото правителство. &quot;Реформирането на държавните предприятия отдавна чука на вратата&quot;, обяви вицепремиерът Даниела Бобева, която анонсира започването на работата по планове за преструктуриране и оздравяване на държавните фирми. За целта ще бъде написан специален закон за държавните предприятия, за който от кабинета очакват да подобри работата на фирмите.</p>
<p>
	&quot;Имаме амбицията в кратък срок да направим това, което повечето държави от ЕС отдавна са направили - законодателство за управление на държавните предприятия&quot;, обясни вицепремиерът. Тя обаче не можа да каже какъв краен резултат се очаква от тази реформа и в какво се изразява стабилизирането на предприятията.<br />
	За всяко предприятие в затруднено финансово състояние е необходимо да се прецени до каква степен това състояние е устойчиво и да се вземе решение за оздравяване и преструктуриране, смята Бобева.</p>
<p>
	<strong>Подготовката на строителството на &quot;Струма&quot; и &quot;Хемус&quot; струва над 5 милиона лева</strong></p>
<p>
	<em>в. Сега</em></p>
<p>
	Подготовката за строителството на две от магистралите, които страната планира да финансира през следващия програмен период от еврофондовете, струва близо 5.4 млн. лв. Става въпрос за предпроектните проучвания за лот 3 на &quot;Струма&quot; и довършването на &quot;Хемус&quot;. Подготовката се финансира от Оперативна програма &quot;Транспорт&quot; и се прави от националната компания &quot;Стратегически инфраструктурни проекти&quot;.</p>
<p>
	Въпреки разделянето на регионалното министерство и амбициите на новия министър на инвестиционното проектиране Иван Данов да направи проектите на ключовите проекти за следващия програмен период, управляващите оставиха компанията в Министерството на регионалното развитие. Тя бе създадена, за да подготви трите ключови проекта - лота от Благоевград до Сандански от &quot;Струма&quot;, довършването на &quot;Хемус&quot; и магистрала &quot;Черно море&quot;.</p>
<p>
	<strong>Руснаци местят бизнеса у нас</strong></p>
<p>
	<em>в. Стандарт</em></p>
<p>
	След като руснаците си купиха луксозни къщи по Черноморието ни, сега местят тук и бизнеса си. Техни фирми се появиха у нас още преди години в големите градове като Варна и Бургас. Сега обаче те превземат и по-малките курортни градчета като Балчик, Поморие, Равда и Кранево. Първите две руски фирми в Балчик дори вече са факт. Те се занимават със строителство, тъй като интересът на руснаците към българските земи и имоти не секва.</p>
<p>
	<strong>Милионери теглят парите си от банки</strong></p>
<p>
	<em>в. Стандарт</em></p>
<p>
	Милионери теглят парите си от банки и ги влагат в бизнеса си или в скъпи вещи като къщи и коли. Депозитите на граждани на стойност над 1 млн. лв. намаляват с 32 броя през второто тримесечие на годината до 682 броя в края на юни, сочат данните на БНБ.</p>
<p>
	Такова намаление не се е случвало през последните няколко години, откакто БНБ публикува данни за милионерските депозити. Общата сума на парите в депозитите над 1 млн. лв. обаче се увеличава през тримесечието с 3,7 млн. лв. до 1,8 млрд. лв.</p>
<p>
	<strong>Постъпленията от налози се топят</strong></p>
<p>
	<em>в. Новинар</em></p>
<p>
	Има сериозни негативни тенденции по отношение на данъчните приходи, стана ясно от отчет за изпълнението на консолидираната фискална програма за периода до 30 юни 2013 г. Общата сума на данъчните постъпления (вкл. приходите от осигурителни вноски) към края на юни възлиза на 10 944,5 млн. лв., което е 77,3% от общите постъпления по програмата. Изпълнението спрямо годишния разчет е 46,8% при 48,9% за същия период на миналата година.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@tznvy.pbz" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	