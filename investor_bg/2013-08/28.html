

	<div class="art">
		<div id="article_text" class="s4">
			
			
			<p>
	<strong>Здравният министър ще притиска НАП да събира осигуровките</strong><br />
	В. Сега</p>
<p>
	Здравният министър Таня Андреева ще води специален разговор с министъра на финансите Петър Чобанов, за да се притисне НАП да влезе във функциите си и да събере здравните вноски. По последни данни здравно неосигурените българи са 2 млн. души. &quot;МЗ не е бирник на държавата, това касае НАП и здравната каса&quot;, оправда се Андреева при посещението си в болницата в Габрово.</p>
<p>
	<strong>Партията на Борисов се завръща в комисиите на парламента</strong><br />
	В. Сега</p>
<p>
	ГЕРБ ще прекрати бойкота си на парламентарните комисии и ще попълни местата, които са отредени на партията по правилник. Това обяви вчера депутатът Цецка Цачева. С промяната в позицията си партията искала да влезе в ролята си на единствената действаща опозиция в парламента, обясни тя. ГЕРБ отказа да участва в работата на комисиите още на втория ден от съставянето на парламента в знак на протест срещу разпределението на местата в тях. Партията настояваше за повече свои представители, тъй като има най-много депутати в парламента</p>
<p>
	<strong>Таван за надценките</strong><br />
	В. Стандарт</p>
<p>
	Таван за надценките, които слагат търговците. Тази идея ще залегне в новия закон за търговските вериги, който готвят червени депутати. &quot;Сега у нас всичко е за сметка на българските производители и крайните клиенти&quot;, защити предложението народният избраник от БСП Захари Георгиев. Справка от Пловдивската стокова бърса показала драстични разлики в цените на стоките в различните градове. &quot;Търговците правят това, което си искат, и не се съобразяват с допустим процент надценка, а и в България нямаме разписани правила в тази посока&quot;, обясни депутатът.</p>
<p>
	<strong>Решаваме за Сирия в петък</strong><br />
	В. Стандарт</p>
<p>
	Премиерът Пламен Орешарски свика за петък заседание на Съвета по сигурност към Министерския съвет заради кризата в Сирия, научи &quot;Стандарт&quot; от правителствени източници. &quot;Като член на Конвенцията за забрана на химическите оръжия България е категорично против употребата на този вид оръжие от когото и да било, където и да било&quot;, заяви външният министър Кристиан Вигенин. Очаква се в петък МВР шефът Цветлин Йовчев и главният секретар на МВР Светлозар Лазаров да докладват как кризата в Сирия се отразява на вътрешната сигурност..</p>
<p>
	<strong>Decathlon ще размести пазара на спортни стоки</strong><br />
	В. Капитал Daily</p>
<p>
	Над 30 000 продукта за 70 вида спорт под един покрив. Така накратко може да бъде описана концепцията на френската верига спортни хипермаркети Decathlon. На 29 август тя отваря първия си магазин в България &ndash; обект с търговска площ от 3500 кв.м в местността Камбаните, в югоизточната част на София. Амбицията на френската марка е с него да внесе на местния пазар на спортни стоки изцяло нова концепция, базирана на достъпни цени, собствени марки и иновативни продукти.</p>
<p>
	<strong>БГ прасковата се връща в Гърция</strong><br />
	В. Новинар</p>
<p>
	Производители от Сливен изнасят компотна праскова в Гърция за първи път от 15 години насам, съобщиха от бранша. &quot;Успехът е изключително голям, тъй като до миналата година сме внасяли плода от чуждата държава - обясни председателят на сдружение &bdquo;Българска праскова&rdquo; Коста Петров. - Зад граница производителите от Сливен са успели да изнесат още десертна праскова в Румъния, Полша и Русия&rdquo;, уточни Петров.</p>

			<div style="display: block; clear: both; padding-top: 10px;"><i>По статията работи: <a href="znvygb:xebxbqryvn@tznvy.pbz" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	
