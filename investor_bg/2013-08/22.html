

	<div class="art">
		<div id="article_text" class="s4">
			
			
			<p>
	<strong>Банките стават все по-български</strong></p>
<p>
	<em>в. Капитал Daily</em></p>
<p>
	Петте години криза промениха облика на банковия сектор в България. Но ако за изчезналото кредитиране се говори често, то има и друга ключова разлика - собствеността става все по-българска и пазарният дял на местните играчи расте. Секторът остава с доминираща чужда собственост, но с намаляващ дял. Ако в края на 2008 г. дъщерните поделения на големи европейски банки (без регистрирани като клонове поради относително незначителния им дял в активите - бел. ред.) са държали близо 80% от активите, то в средата на тази година пазарният им дял се е свил с 16.2% до 65 на сто. В същото време делът на банките с българска собственост расте, като тенденцията става постоянна и по-отчетлива от началото на 2010 г.</p>
<p>
	Така за четири години и половина пазарният дял по активи на т.нар. местни банки &ndash; с български акционери, скача от 16.09% в края на 2008 г. до 27.28%. Ако към картината се прибави и сделката от миналата седмица &ndash; покупката на МКБ Юнионбанк от ПИБ, почти една трета от сектора се оказва с български акционери (виж графиката). В същото време концентрацията на гръцки капитали намаля със свиването на бизнеса на банките им в страната и заради политиката на централите на европейските институции за въздържане от кредитиране.</p>
<p>
	<strong>ДНСК не налага глоби за незаконните магистрали</strong></p>
<p>
	<em>в. Сега</em></p>
<p>
	Дирекцията за национален строителен контрол не налага глоби на инфраструктурните обекти, които са въведени в експлоатация без нужните документи. Това отговориха от институцията на въпроси на &quot;Сега&quot; дали се налагат санкции заради порочната практика обектите да се пускат без акт 16 - за годността за ползването му, и протокол 17 - за въвеждане в експлоатация след 72-часови проби. За да стане това, се заобикаля законът и се използва наредба за временна организация на движението. Единственият аргумент за това е, че обектите са с голямо обществено значение.</p>
<p>
	&quot;Големите инфраструктурни обекти, представляващи елементи на републиканската пътна мрежа предвид голямото им обществено значение, могат да се ползват при временна организация на движението при наличие на съставен Констативен акт за установяване годността за приемане на строежа (образец 15), с който обектът се предава от строителя на възложителя и се удостоверява изпълнението на изискванията за безопасно ползване и въз основа на съгласуван от Пътна полиция проект за &quot;Временна организация на движението&quot;, пише в отговора на дирекцията.</p>
<p>
	<strong>МВР вече ще е донор на общините</strong></p>
<p>
	<em>в. Сега</em></p>
<p>
	От най-даряваното ведомство МВР се превръща в дарител, обяви вътрешният министър Цветлин Йовчев пред Медиапул. МВР се кани да преотстъпи 469 имота на общините. По думите на Йовчев става дума за ненужни имоти. &quot;Процесът по съгласуване на прехвърлянето вече е започнал. Част от общините сами са поискали да получат сгради на МВР с отпаднала необходимост и в момента вървят преписки&quot;, обясни изпълнителният директор на Националното сдружение на общините Гинка Чавдарова.</p>
<p>
	<strong>Продават първото кино</strong></p>
<p>
	<em>в. Стандарт</em></p>
<p>
	Първата сграда, построена у нас специално за кино, се продава. Началната цена на &quot;Модерен театър&quot; е 2,3 млн. евро. Вече има трима кандидати за имота - една международна компания и няколко български предприемачи. Никой от тях обаче няма намерение да прави отново кино. Единият кандидат иска да отвори театър-кабаре. Друг смята да направи там ресторант, а третият - офиси. 4-етажната сграда е построена през 1908 г. В нея има четири кино зали, административни, помощни и обслужващи помещения. Най-ценното е местоположението - на пъпа на столицата, точно до Централни хали, ЦУМ и Министерски съвет.</p>
<p>
	<strong>Всеки блок с отделна цена за топлата вода</strong></p>
<p>
	<em>в. Стандарт</em></p>
<p>
	Обитателите на всеки блок ще плащат за топла вода по индивидуални тарифи. Това ще стане, ако бъдат приети готвените от Министерството на икономиката и енергетиката (МИЕ) промени в Закона за енергетиката. Това обясни директорът &quot;Сигурност на енергоснабдяването&quot; във ведомството Димитър Куюмджиев. Идеята е цената, която се плаща за подгряване на топлата вода, във всяка отделна абонатна станция да бъде изчислена така, че да отговаря на специфичния разход за това на конкретната сграда. В момента всички абонати на една топлофикация плащат по еднакви тарифи. В същото време обаче разходите за подгряване в различните сгради не са едни и същи. Ако предложението на МИЕ бъде прието на по-късен етап и от депутатите, всеки вече ще плаща реалната цена за подгряване на 1 куб. метър вода, обясни Куюмджиев.</p>
<p>
	<strong>Ваучери за евтино гориво за фермерите</strong></p>
<p>
	<em>в. Стандарт</em></p>
<p>
	Производителите на зеленчуци ще получават ваучери, с които ще купуват по-евтино гориво от бензиностанциите. Това съобщи земеделският министър Димитър Греков на среща с фермери от Пиринския край. &quot;Ще бъде изготвена цялостна наредба за контрол на продукцията, която влиза в България. Ще има строг контрол и на финансовите документи, и на качеството на продукцията, която се внася&quot;, обясни земеделският министър. Той обеща още тази година да има и субсидии за зеленчукопроизводителите. &quot;Най-важно е да получаваме нормални субсидии.</p>
<p>
	<strong>&ldquo;Главболгарстрой&rdquo; ще ремонтира гара София</strong></p>
<p>
	<em>в. Стандарт</em></p>
<p>
	Обединението &quot;ГБС-Централна гара София&quot; ще обновява Централна жп гара София. Договорът за това ще бъде подписан днес в присъствието на транспортния министър Данаил Папазов и шефа на НКЖИ инж. Милчо Ламбрев. &quot;ГБС-Централна гара София&quot; спечели с оферта 55,96 млн. лв. Цената е без ДДС и задължителните 10% за непредвидени разходи. В консорциума &quot;ГБС-Централна гара София&quot; са обединени три компании - &quot;Главболгарстрой&quot;, &quot;Водстрой 98&quot; и &quot;Промишлено строителство холдинг&quot;. Консорциумът е победител в надпреварата с шестима кандидати, от които до отваряне на ценовите оферти бяха допуснати само двама - той и консорциумът &quot;Балканстрой-Реминг&quot;. Поради различни причини от търга бяха отстранени гръцката &quot;Терна&quot;, австрийската &quot;Щрабаг&quot; и обединенията &quot;Доуш-СК13&quot; и &quot;Централна гара София 2012&quot; (в което влизат &quot;Станилов&quot;, &quot;Трейс&quot; и &quot;Джи Пи груп&quot;).</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
