

	<div class="art">
		<div id="article_text" class="s4">
			
			
			<p>
	<strong>Ремонтът на моста над р. Марица вероятно ще струва 1.6 млн. лв.</strong></p>
<p>
	В. Капигал Daily</p>
<p>
	Гражданско дружество &quot;АБ - ОРС инфраструктура&quot; (в което влизат фирмите &quot;АБ&quot;, &quot;ОРС &ndash; инфраструктура&quot;) е най-вероятният победител в конкурса за възстановяването на моста над р. Марица до Любимец в област Хасково. Това стана ясно при отварянето на ценовите оферти за строителството на 316-метровото съоражение. Обединението предложи най-ниска цена, а според критерия за избор на победител в тръжната процедура оценката се формира само от ценовото предложение. Индикативната стойност на обекта беше близо 2 млн. лв. без ДДС, а двете компании дадоха цена от 1.602 млн. лв.</p>
<p>
	Освен &quot;АБ - ОРС инфраструктура&quot; оферти в поръчката на Агенция &quot;Пътна инфраструктура&quot; (АПИ) подадоха още четири компании и обединения (виж карето). Избраният изпълнител трябва да бъде обявен през следващите седмици, след което започва да тече и двуседмичен срок за обжалване, преди да бъде подписан договорът. Срокът за изпълнение на проекта е половин година. Бъдещият изпълнител ще трябва да извърши проектантските дейности и строителните работи. Той трябва да възстанови нормалното експлоатационно състояние на моста и придвижването на тежкотоварни автомобили.</p>
<p>
	<strong>Покриват дълга към българското кино</strong></p>
<p>
	В. Стандарт</p>
<p>
	На първо място бих искал да изпълня максимално бюджета за 2013 и каквото е възможно да вземем от финалното разпределение заедно с проф. Стефан Данаилов, шефа на културно-медийна комисия в НС, за да покрием част от дълга от няколко милиона лева към българското кинопроизводство. Това каза във Варна културният министър Петър Стоянович. За съжаление няма да има &bdquo;Златна роза&quot; ,надявам се да прескочим само една година, допълни той.</p>
<p>
	<strong>Договарят разсрочено внасяне на данъците</strong></p>
<p>
	В. Стандарт</p>
<p>
	Данъчните дават рамо на фирмите с временни финансови затруднения. От Националната агенция за приходите започват ударно да дават на бизнеса разрешителни за неотложно плащане. При тази схема фирмите, които са декларирали коректно данъците си, но не могат да ги платят, може да се договорят с НАП за постепенно внасяне на борчовете. Това става, като от банковите сметки на фирмата данъчните дърпат 10-20% от приходите, а с останалите пари компанията може да продължи да развива бизнеса си, като прави неотложни плащания за заплати и на доставчици. Данъчните ударно да започнат да прилагат този механизъм за събиране на данъците е разпоредил изпълнителният директор на НАП Бойко Атанасов на шефовете на териториалните дирекции на агенцията, научи &quot;Стандарт&quot;.</p>
<p>
	Целта е до края на годината броят на разрешенията за неотложно плащане да се увеличат значително. По този начин данъчните ще събират приходите в хазната, без да пречат на бизнеса, като блокират сметките или разпродават имуществото му. Указанията на Бойко Атанасов са при стартиране на процедура за принудително събиране на приходите данъчните сами да предлагат на бизнеса подписването на разрешителни за неотложно плащане. Като във всеки конкретен случай може да се договаря дали данъчните ще събират 10, 15 или 20 процента от приходите на фирмата. Така компаниите със затруднения няма да се чувстват притиснати от данъчните.</p>
<p>
	<strong>Удрят с 6 глоби до 15 000 лева рудник &bdquo;Ораново&quot;</strong></p>
<p>
	В. Стандарт</p>
<p>
	Областната инспекция по труда в Благоевград ще издаде наказателни постановления на базата на шестте съставени акта на рудник &bdquo;Ораново&quot;. От мината са обжалвали пред шефа Петър Попадиин по административен път актовете.<br />
	&bdquo;Запознал съм инспекторите с възраженията на управителя на рудника. Но ние сме категорични, че имаме основание за тези санкции. Всяка от шестте глоби ще е между 1500 и 15 000 лева. Актовете са за установени пропуски, свързани с безопасните условия на труд&quot;, заяви днес Попадиин. Според него ръководството на мината със сигурност ще обжалва наказателните постановления в съда.</p>
<p>
	<strong>София е в топ 10 на най-западащи градове на света</strong></p>
<p>
	В. Стандарт</p>
<p>
	Столицата на България е сред градовете, в които качеството на живот най-бързо се е влошавало през последните 5 години, сочи годишната класация на &quot;Икономист интелиджънс юнит&quot; (EIU), обхващаща 140 града по цялата планета. В топ 10 попадат и Дамаск, Триполи, Кайро, Аман, Панама сити, Тунис, Мускат, Рейкявик и Найроби.</p>
<p>
	<strong>Минималните осигурителни прагове остават почти без промяна през 2014 г.</strong></p>
<p>
	В. Сега</p>
<p>
	Със символичен ефект за доходите на работещите приключва договарянето на минималните осигурителни прагове за 2014 г., показват предварителните сметки. Вече са постигнати споразумения между синдикати и работодатели за 48 икономически дейности от 82. В 20 от тях обаче договорката е да няма увеличение, а средният ръст е повече от символичен - 1.8%. Това означава, че профсъюзите са се съгласили с доводите на бизнеса, че икономическата ситуация ще доведе по-скоро до свиване на заетостта и фалити в дадени сектори, отколкото до по-добри доходи за работещите. В секторите с постигнати споразумения работят малко под 1.2 млн. души, но за над 260 000 от тях ръст на минималния осигурителен доход няма да има. През 2013 г. имаше 57 споразумения от 85 сектора със среден ръст на минималния доход от малко над 4% за 1.4 млн. души.</p>
<p>
	<strong>ЕК ни съди в Люксембург за три нарушения при мултиплексите</strong></p>
<p>
	В. Сега</p>
<p>
	Поне три нарушения на европейското законодателство, свързано с конкуренцията, е потъпкала България при провеждането на конкурсите за т.нар. мултиплекси. Грубото нарушаване на правилата и бездействието за премахване на грешките принудиха Европейската комисия да заведе дело в Съда на Европейския съюз срещу страната ни. Конкретните обвинения вчера бяха качени на сайта на съда в Люксембург, а самото производство е образувано на 2 юли.</p>
<p>
	Европейската комисия е установила, че България неправомерно е ограничила броя на мултиплексите, на които се качват цифровите канали. Потенциално тези предприятия са можели да бъдат пет, с което да се осигури конкуренция. &quot;Това е било направено на базата на критерии, които са били непропорционални и не са били обективни. По този начин Република България е създала специални права за осъществяването на тези електронни съобщителни услуги&quot;, се казва в правните основания на ЕК.</p>
<p>
	В момента двете компании - &quot;Тауърком&quot; (впоследствие &quot;НУРТС-България&quot;) и &quot;Хану про&quot;, държат 6-те основни мултиплекса. И двете фирми са обвързани с офшорни компании, свързвани с банкера Цветан Василев. Наскоро бе организиран конкурс и за седми мултиплекс, който бе спечелен от &quot;Булсатком&quot;.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	
