

	<div class="art">
		<div id="article_text" class="s4">
			
			
			<p>
	<strong>Осем технологии, които могат да променят бизнеса</strong></p>
<p>
	<em>в. Капитал Daily</em></p>
<p>
	Goldman Sachs представи технологиите, които според тях имат потенциала да преобразят пазарите и ще привлекат вниманието на инвеститорите през следващите години. Банката се фокусира върху осем теми, било то чрез продукт или бизнес иновация, които ще трансформират своите пазари или ще създадат нови ниши, които да предложат ръст, генериран от макроикономическата среда, както и ще добавят стойност на акционерите.<br />
	Това са електронните цигари, раковата имунотерапия, LED осветлението, алтернативният капитал, двигатели на природен газ, софтуерно дефинираните мрежи (SDN), триизмерното принтиране и големите информационни масиви (известни и като Big Data).</p>
<p>
	<strong>Сърбия ще развали договорите с Alpine Bau</strong></p>
<p>
	<em>в. Капитал Daily</em></p>
<p>
	Сърбия ще прекрати договорите за строителство на пътища с австрийската фирма Alpine Bau, което може да се отрази и на транспортните връзки с България. Това стана ясно от думите на транспортния министър в оставка Милутин Мърконич, цитирани от белградското радио В92. Предложението му идва след като в края на юни австрийското дружество поиска несъстоятелност заради финансови проблеми. Развалянето на договорите е потвърдено и от ръководството на държавната компания Koridori Srbije пред журналисти във вторник. Тогава Koridori Srbije е съобщила на Alpine за прекратяването на всички четири договора по строежите &quot;Пирот Изток &ndash; Димитровград&quot; и обходния път на Димитровград.</p>
<p>
	<strong>Осигурените са се стопили за една година с 230 000</strong></p>
<p>
	<em>в. Сега</em></p>
<p>
	На фона на намерението на управляващите да спрат пенсионната реформа, което ще отпуши вълна от нови пенсионери, НОИ изнесе поредните данни за все по-силната зависимост на осигурителната система от данъците вместо от осигуровките. Според тях броят на пенсионери и осигурени почти се е изравнил, а хората, които внасят пари в НОИ, са намалели драстично.</p>
<p>
	С над 230 000 души по-малко са се осигурявали през първото тримесечие на 2013 г. спрямо същия период година по-рано, показват данните на НОИ. Вноски са правили 2.5 млн. българи, докато през 2012 г. те са били малко под 2.74 млн. души. Това е най-драстичният спад на осигурени от началото на кризата.</p>
<p>
	<strong>42% от българите не са влизали в интернет</strong></p>
<p>
	<em>в. Сега</em></p>
<p>
	Данните на националната статистика разбиха мита за компютърните умения и благосъстоянието на българина. 42% от гражданите на републиката никога не са ползвали интернет, сочат цифрите на НСИ. Това е все пак напредък, тъй като през 2006 г. процентът е бил 70. Делът на хората, които никога не са взаимодействали с виртуалната мрежа, е най-висок в Северозападния регион на планиране - 56%.</p>
<p>
	Половината от домакинствата имат достъпът до интернет и за последните 8 години те са се увеличили близо пет пъти. Постепенно през годините нарастват и компютърните умения - от 2006 г. насам двойно се увеличават лицата, които могат да свързват или инсталират други устройства към компютъра (принтери, модеми и т.н.), както и да архивират файлове.</p>
<p>
	<strong>Отписват стари данъци с молба</strong></p>
<p>
	<em>в. Стандарт</em></p>
<p>
	Дълговете към държавната хазна с изтекла давност (отпреди 1.01.2008 г.), не се погасяват автоматично. Ако искате те да бъдат отписани, трябва да се подаде писмено възражение пред НАП, предупредиха от приходната агенция.<br />
	Възражението може да се подаде лично или да се изпрати по пощата до офиса на НАП по постоянен адрес за гражданите или по регистрация на фирмите. Крайният срок за подаване на тези възражения за отписване на стари дългове с изтекла 5-годишна давност е краят на 2013 г. Този срок беше даден заради единната сметка за плащане на данъци и осигуровки, която беше въведена от началото на настоящата година.</p>
<p>
	<strong>Ексбанкери от БНБ подкрепят сделката за печатницата</strong></p>
<p>
	<em>в. Стандарт</em></p>
<p>
	Двамата бивши подуправители на БНБ Емил Хърсев и Мартин Заимов определиха като успешно включването на печатницата на националната банка в съвместно дружество с френската фирма &quot;Франсоа Шарл Обертюр Груп&quot;. &quot;Ние сами не бихме могли да договорим банкноти за други държави. Необходим е и техническият, и търговският капацитет на една подобна компания, с което инвестицията на БНБ ще успее да продължи да живее известно време, заяви Мартин Заимов пред БНР.</p>
<p>
	Емил Хърсев пък подчерта, че настояването на политици от БСП за обсъждане на сделката в парламента е опит за политическа намеса в дейността на БНБ.</p>
<p>
	<strong>КАТ проверява досиетата на 6000 таксиджии</strong></p>
<p>
	<em>в. Новинар</em></p>
<p>
	КАТ събира от таксиджийските фирми досиетата на всичките им шофьори, за да ги проверят дали имат валидни книжки и дали талоните им не са останали без контролни точни, съобщи bTV. Също статистиката на катаджиите ще включва и архив с минали провинения на водачите и кой с какво е бил санкциониран през годините. Това се случва месец след като такси помете спирка на булевард &bdquo;Цариградско шосе&rdquo;, уби двама и рани още десет души. Резултатите ще са готови до края на август, обещаха от КАТ.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	