

	<div class="art">
		<div id="article_text" class="s4">
			
			
			<p>
	<strong>Управленски вакуум в митниците</strong></p>
<p>
	<em>в. Капитал Daily</em></p>
<p>
	Частичен управленски вакуум ще настъпи в Агенция &quot;Митници&quot; от началото на тази седмица. В четвъртък финансовият министър Петър Чобанов официално освободи Ваньо Танов като директор на агетцията и назначи на негово място заместника му Борислав Борисов, който изпълняваше длъжността от 30 юни. Борисов възнамерява да излезе в планиран годишен отпуск, а единственият му заместник Николай Попов не разполага с допуск до класифицирана информация и ще има ограничени правомощия докато изпълнява директорските функции.</p>
<p>
	От агенцията коментираха, че е обичайна практика няколко седмици след назначаването си висши служители да нямат допуск до класифицирана информация, докато комисията по сигурността на информацията (ДКСИ)се произнесе. До ДКСИ вече е пратено искане за допуск на Николай Попов и се изчаква нейното решение. Отказът би означавал, че той няма да може да изпълнява задълженията си и може да бъде освободен.</p>
<p>
	<strong>Първи стъпки в аерокосмическата индустрия</strong></p>
<p>
	<em>в. Капитал Daily</em></p>
<p>
	До две години България може да изпрати в Космоса своя първи спътник, който ще има не само научни, но и реални бизнес приложения. Разработката е на група фирми и учени, обединени в клъстър &quot;Aерокосмически технологии, изследвания и приложения&quot; (CASTRA). Преди броени дни проектът получи официална подкрепа, като беше одобрен за финансиране по оперативна програма &quot;Конкурентоспособност&quot;.</p>
<p>
	Концепцията за спътника вече беше оценена като работеща и перспективна и на международно състезание в Япония миналата година, когато попадна в първата десетка от общо 87 кандидата. Това беше единственият проект от Източна Европа - регион, който включва и космическа сила като Русия, който се класира. Фактът, че зад него стоят и компании, пък означава, че спътникът ще има не само имиджово значение за страната, но и бизнес приложения.</p>
<p>
	<strong>Екоминистерството поема обществените поръчки на регионалните си звена</strong></p>
<p>
	<em>в. Сега</em></p>
<p>
	Министерството на околната среда и водите (МОСВ) планира да поеме обществените поръчки от името на повечето от подопечните си звена. Ведомството ще организира и изпълнява провеждането на процедурите в регионалните инспекции по околната среда, в дирекциите на националните паркове, в Басейновите дирекции и в Изпълнителната агенция по околна среда. Това става ясно от публикувания за &quot;консултации с обществеността&quot; проект на постановление за изменение на устройствения правилник на ведомството. МОСВ ще надзирава процедурите, когато източникът за финансирането им е бюджетът на министерството.</p>
<p>
	Министърът на екологията Искра Михайлова ще се сдобие и с още един заместник. В момента заместник-министрите са двама - Дин Онбаши от ДПС и Чавдар Георгиев, който вече бе на този пост по времето на тройната коалиция и си &quot;спечели&quot; недоволството на еколозите заради подписването на скандалния общ устройствен план на Царево. Засега не се знае какви функции ще изпълнява навият заместник-министър.</p>
<p>
	<strong>Само 3 граждански договора останали в земеделското министерство</strong></p>
<p>
	в. Сега</p>
<p>
	Земеделският министър Димитър Греков е прекратил в последните седмици стотици граждански договори. Това става ясно от отговор на земеделското министерство на питане на &quot;Сега&quot;. Преди повече от месец министър Греков съобщи, че по време на предишното правителство в земеделското министерство са били подписани 677 граждански договора. Към настоящия момент гражданските договори във ведомството са 3, пише в отговора до редакцията. Част от контрактите са прекратени по преценка на министъра. При други или договорът вече е изпълнен, или срокът им е изтекъл.</p>
<p>
	&quot;Заварих една огромна раздута структура, в която има цели звена, за които не е ясно какво точно вършат. Дейности, свойствени за администрацията на министерството, са възлагани на външни изпълнители. Фирми получават пари за работа, която трябва да извършваме сами&quot;, обясни Греков преди месец. За гражданските договори били похарчени над 3 млн. лв., а за командировки - над 5 млн. лева. Някои от командировките обаче били заслужени, уточни все пак агроминистърът.</p>
<p>
	<strong>Строители направиха &bdquo;Петрохан&quot; алтернатива на Е-79</strong></p>
<p>
	<em>в. Стандарт</em></p>
<p>
	Пътят от Видин, Лом и Монтана към столицата през прохода &bdquo;Петрохан&quot; се превръща в алтернатива на маршрута през Враца и Ботевград, похвалиха се шофьори от Берковица. През пролетта на три пъти те организираха протести на пътя, за да бъде възобновен спрения му ремонт. Днес обновлението е факт &ndash; по цялото 22 &ndash;километрово трасе е положен последният износващ слой асфалт, в момента строителите махат кофража от съоръженията, монтират мантинели. Остава да бъде направена маркировката и поставени новите пътни знаци. Трасето може да бъде пуснато до края на август.</p>
<p>
	Ремонтът на по-късия път от северозапада до София започна през 2011 година, но беше спрян. Причината за това е фалитът на австрийската фирма &bdquo;Алпине Бау&quot;, включила се в спечелилия търга за изпълнител консорциум &bdquo;Алпине ПИМ&quot;. В момента ремонтните работи извършва другата фирма &ndash; монтанската &bdquo;Пътинжинеринг &ndash; М&quot;. Поне три екипа денонощно работят по трасето от изхода на Берковица до софийското село Гинци.</p>
<p>
	<strong>Фермери поделят 15 млн. от актуализирания бюджет<br />
	</strong></p>
<p>
	<em>в. Стандарт</em></p>
<p>
	Фермери ще си разделят 15 млн. лв. от актуализацията на бюджета за 2013 г. &quot;Една голяма част от парите ще отидат за тютюнопроизводителите, друга - за зеленчукопроизводителите и за производството на грозде&quot;, обясни земеделският министър проф. Димитър Греков.<br />
	&quot;Предвидили сме 70 млн. лв., които ще бъдат отпуснати на земеделските производители за акциза върху горивата.</p>
<p>
	Това е една сериозна помощ, която досега е давана само два пъти. С нея ще се компенсира липсата на национално съфинансиране към плащанията за единица площ за 2014 г.&quot;, обясни земеделец номер едно. Според него все повече фермери търсят възможности за финансиране по програмата за развитие на селските райони. Същото се случва и в общините, каза министърът.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
