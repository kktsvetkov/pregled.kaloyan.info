

	<div class="art">
		<div id="article_text" class="s4">
			
			
			<p>
	<strong>Блиц ремонт на Закона за горите</strong></p>
<p>
	<em>в. Капитал Daily</em></p>
<p>
	Втората половина от управлението на ГЕРБ бе тежко време за малките и средни горски предприемачи. Тогава с активното съдействие на депутата лобист Емил Димитров в Закона за горите и прилежащата му наредба за добив и търговия с дървесина бяха разписани редица поправки, които според тях облагодетелстват големите преработватели, инвеститори в централи на биомаса и едри прекупвачи на дървесина. След поредица скандали, протести и преговори част от скандалните текстове бяха омекотени, други проблеми обаче останаха.</p>
<p>
	Сега управляващите са изготвили проект за спешен ремонт на закона и наредбата, който по думите на председателя на комисията по земеделие в парламента Светла Бъчварова трябва да изчисти &quot;откровено лобистиките поправки&quot; на предишния кабинет. Една от основните насоки е да се отнемат разписаните привилегии на централите на биомаса. Друга - да сложат край на мегатърговете на огромни пакети дървесина, до които достъп имаха само шепа &quot;избрани&quot;.</p>
<p>
	<strong>Режат фирми от поръчки, ако не плащат</strong></p>
<p>
	<em>в. Стандарт</em></p>
<p>
	Фирма, която не е платила на подизпълнителите си по дадена обществена поръчка, няма да има право да участва в нов търг.&nbsp;И ще попада в своеобразен черен списък на некоректните платци. Това ще бъде разписано в Закона за обществените поръчки, който депутатите ще гласуват наесен, съобщи за &quot;Стандарт&quot; шефката на социалната комисия в парламента Корнелия Нинова.</p>
<p>
	Друга важна промяна е, че органът, който възлага обществена поръка, ще събира служебно необходимите документи на кандидатстващите, уточни още Нинова. Така ще се премахне корупцията по веригата на изваждане на документите и ще се спести време на дружествата.</p>
<p>
	<strong>Офис на ЕБВР спъва родни предприемачи</strong></p>
<p>
	<em>в. Стандарт</em></p>
<p>
	Офисът на Европейската банка за възстановяване и развитие (ЕБВР) в София е напълно безполезен и излишен. Това алармираха пред &quot;Стандарт&quot; родни бизнесмени, които са решили да се възползват от възможностите за партньорство с международната кредитна институция.</p>
<p>
	Според тях контактите със софийския офис в последните две-три години не са на това ниво, каквото бяха в предишните години. Откакто директор на представителството на евробанката от 2010 г. е Даниел Берг, проектите рязко са намалели, съответно и финансирането. Това си личи от графиката на страницата на банката в раздела й за България, която обхваща периода от 2008 г. до 2012 г. През 2010 г., когато Берг поема представителството, идвайки от Албания, усвоените средства по проекти са близо 600 млн. евро. Следващата година се наблюдава рязък и незапомнен срив в цялата над 20-годишна история на взаимоотношенията на страната ни с институцията от Лондон.</p>
<p>
	<strong>Бившият шеф на НАП: Имаше устни разпореждания да се бави ДДС</strong></p>
<p>
	<em>в. Сега</em></p>
<p>
	Бившият директор на Националната агенция по приходите, сега депутат от ГЕРБ, Красимир Стефанов призна в прав текст, че НАП редовно е получавала устни разпореждания за бавене на ДДС през декември. Имало е заповеди и в обратната посока - бизнесът да бъде убеждаван да изплаща предсрочно дължимо ДДС. Целта на тези операции е била да се върже бюджетът в края на годината, като се спестят част от разходите за сметка на задържане на пари на фирмите и се повишат приходите - отново за тяхна сметка.</p>
<p>
	<strong>Транспортният министър не знаел, че Турция вдига пътните такси</strong></p>
<p>
	<em>в. Сега</em></p>
<p>
	Транспортният министър Данаил Папазов няма официална информация за рязкото поскъпване на пътните такси от 1 септември. &quot;Въпреки това ние сме отправили официално запитване да проведем работна среща с турския транспортен министър в България или в Турция. За нас е важна тази среща, затова, където кажат, там ще е&quot;, каза вчера министър Папазов, цитиран от &quot;Фокус&quot;. Той обясни, че по време на евентуалните разговори ще се разбере какъв е точно проблемът и как може да се реши.</p>
<p>
	Информацията за драстичния скок на таксите дойде от българските превозвачи. Те са на мнение, че от турската страна цели да ограничи пазара за международните превозвачи, за които преминаването през страната ще стане непосилно. От бранша готвят нова серия протести, като предвиждат те да бъдат доста по-мащабни от предишните през май.</p>
<p>
	<strong>Започва режим на ефирната телевизия</strong></p>
<p>
	<em>в. Сега</em></p>
<p>
	От днес до 30 август ще има режим на ефирната телевизия. Той ще се изразява в смущения и прекъсвания в излъчването на сигнала за много от зрителите. Причината за това е в профилактиката на съоръженията на НУРТС на връх Ботев заради предстоящата цифровизация на ефира. &quot;Профилактиката се извършва по план, в който е записано, че телевизиите трябва да уведомят предварително зрителите&quot;, обясниха пред &quot;Сега&quot; от Комисията за регулиране на съобщенията.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
