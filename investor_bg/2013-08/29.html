

	<div class="art">
		<div id="article_text" class="s4">
			
			
			<p>
	<strong>Забраната за цигарените гилзи отпада</strong></p>
<p>
	<em>в. Капитал Daily</em></p>
<p>
	Ако изобщо някога сте се съмнявали, че законите се правят не за хората, а според хората (в повечето случаи - според бизнеса им), вече нямате основания за раздвоение. Доказва го поредицата промени в Закона за тютюна и тютюневите изделия, която ще продължи и тази есен: даден продукт може да е забранен или пък да е разрешен - зависи кой го произвежда. С поредните корекции в ресорния закон Министерството на икономиката и енергетиката (МИЕ) предлага да се отмени забраната за производство и продажба на цигарени гилзи, която беше въведена миналото лято.</p>
<p>
	Всъщност единствената разлика в ситуацията на пазара оттогава досега е, че най-голямото предприятие за такива заготовки вече е купено от собствениците на &quot;Булгартабак&quot; - групата около Цветан Василев, Делян Пеевски и притежателите на &quot;Винпром Пещера&quot;, а преди беше на кръга около акционерите на Първа инвестиционна банка Цеко Минев и Ивайло Мутафчийски.</p>
<p>
	<strong>Оставката на Порожанов може да забави работата по европрограмите</strong></p>
<p>
	<em>в. Капитал Daily</em></p>
<p>
	Очакваните вече от няколко дни кадрови рокади във фонд &quot;Земеделие&quot;, които първоначално трябваше да засегнат само заместник-директорите, добиха неочакван завой във вторник вечерта, след като стана ясно, че оставка е подал ръководителят на институцията Румен Порожанов. Фактическото решение за освобождаването му от поста трябва да бъде взето на заседание на управителния съвет на фонда, което по неофициална информация на &quot;Капитал Daily&quot; ще се състои днес. Обявените досега мотиви за напускането на Порожанов са лични. На този етап не е ясно и кой ще заеме мястото му, но най-вероятно това ще бъде някой от готвените за бъдещи заместници в институцията.</p>
<p>
	След интензивните кадрови промени в изпълнителната власт в последните седмици бе въпрос на време такива да последват и във фонд &quot;Земеделие&quot;. Институцията е ключова за сектора и управлява много голям ресурс (виж графиката). Очакванията обаче бяха промените да засегнат ръководството само на ниво заместници, както и някои директори на отдели в институцията. Вестник &quot;Стандарт&quot; дори цитира земеделския министър Димитър Греков, според когото с постовете си ще се разделят някои от заместник-директорите във фонда, без даде информация нито кои ще са те, нито кои ще са новите ръководители.</p>
<p>
	<strong>Желев поема митниците от понеделник</strong></p>
<p>
	<em>в. Стандарт</em></p>
<p>
	Назначението на Кирил Желев като шеф на Агенция &quot;Митници&quot; ще стане до дни, научи &quot;Стандарт&quot; от високопоставени правителствени източници. Желев бе зам. финансов министър при Тройната коалиция с ресор данъчна и митническа политика. Досегашният митничар номер 1 Ваньо Танов бе освободен със заповед на финансовия министър Петър Чобанов точно преди седмица. Но Желев не бе назначен веднага. Вчера соцлидерът Сергей Станишев заяви в прав текст, че БСП е недоволна от бавната смяна на висши чиновници на национално и местно ниво. &quot;Дори не смятам, че правителството е достатъчно убедително на този етап и като партия имаме критики&quot;, заяви Станишев.</p>
<p>
	<strong>Отменят дългия престой в болница</strong></p>
<p>
	<em>в. Стандарт</em></p>
<p>
	Минималният престой в болница да стане препоръчителен вместо задължителен. Това ще поиска Българският лекарски съюз на предстоящите преговори със здравната каса за нов Рамков договор, каза председателят на съсловната организация д-р Цветан Райчинов. По този начин нито пациентите, нито болниците ще са санкционирани, ако престоят в клиника не се спазва.</p>
<p>
	В момента има задължителен минимален престой обикновено от 3-5 дни в болница. Ако пациентите си тръгнат по-рано, трябва да платят лечението си. Причината е, че нарушават правилата и касата не плаща на клиниките. ВАС обаче е на път да отмени санкциите за пациентите, които са заложени в наредба на здравното министерство.</p>
<p>
	<strong>Китайци правят дървени въглища в Златарица</strong></p>
<p>
	<em>в. Стандарт</em></p>
<p>
	Китайци ще правят модерна фабрика за екологични дървени въглища в Златарица. Преди дни те са се сдобили с рушащи се складове до железопътната гара в балканското градче. Ин Пейрун и Ли Дзинуън броили на общината 171 200 лв. за трите полуразрушени халета с обща площ от 6222 кв. м и земята под тях. От фирмата им &quot;Екоинвест 13&quot; ООД смятат да инвестират над 600 000 долара в новото производство, каза кметът Пенчо Чанев. В момента върви проектирането на фабриката по всички екологични стандарти. След корейците, които направиха фотоволтаична централа, китайската фабрика за дървени въглища е втората чуждестранна инвестиция в Златарица.</p>
<p>
	<strong>Европарите не стигат за &ldquo;Хемус&rdquo;</strong></p>
<p>
	<em>в. Стандарт</em></p>
<p>
	След намаляване на очаквания бюджет по оперативните програми за следващия програмен период 2014-2020 г. е ясно, че европарите няма да стигнат за изграждане на магистрала &quot;Хемус&quot;. Това обяви регионалният министър Десислава Терзиева пред ТВ7. Обмисля се и вариант за изграждане на пътя между София и Варна или на отсечки от него чрез публично-частно партньорство, ако има икономически интерес към участъците и достатъчно трафик по тях, допълни министърът.</p>
<p>
	<strong>Правосъдното министерство иска над 1 млн. лв за ремонт отпреди 12 години</strong></p>
<p>
	<em>в. Сега</em></p>
<p>
	Министерството на правосъдието иска да му бъдат отпуснати над 1 млн. лв., с които да плати за ремонт на Съдебната палата в София, договорен още през 2001 г. Това става ясно от проект на постановление, качен на сайта на ведомството. Става дума за ремонта, извършен от фирмата &quot;Енемона&quot; АД. С нея първоначално бе сключен договор от Върховния касационен съд (ВКС) за ремонт на сутерена, партера и първия етаж. Впоследствие обаче чрез анекси ремонтът се прехвърли и върху останалите етажи на палатата. През 2007 г. ВКС бе заместен като страна по договора от министерството.</p>
<p>
	Според постановлението министерството дължи 1 087 314 лв. Тази сума е присъдена на фирмата от Арбитражния съд при Българската стопанска камара. Това се е случило през 2011 г. Следващата година обаче министерството е обжалвало решението пред ВКС с мотива, че спорът не може да се разрешава от арбитраж, тъй като подобна клауза не е предвидена в договора помежду им.</p>
<p>
	<strong>Издадени са 28 лиценза за цифрова телевизия</strong></p>
<p>
	<em>в. Сега</em></p>
<p>
	Общо 28 цифрови лиценза са издадени на различни телевизионни програми и те имат право на разпространение в цифровия ефир. Това съобщи председателят на Съвета за електронни медии (СЕМ) Георги Лозанов на пресконференция в Пловдив вчера. Все още не се знае кога всички тези 28 програми ще се излъчват, защото те първо трябва да се договорят за цени с т.нар. мултиплекси, на които телевизиите плащат за разпространението. Първоначално от ноември, когато аналоговата телевизия трябва да спре, ще има свободен достъп до 9 канала, сред които са Би Ти Ви, Нова, ТВ7, News7, Bulgaria On Air и програмите на БНТ.</p>
<p>
	Според председателя на СЕМ политическият контекст у нас се е отразил и на цифровизацията, и на избора на генералните директори на БНТ и БНР. Техният подбор е трябвало да бъде съобразен с факта, че цифровизацията е предпоставка за постепенното въвеждане на нови допълнителни услуги. Лозанов съобщи, че са обсъждани идеи за нов спортен, културен или детски канал на националната телевизия. С цифровата тв ще са достъпни и интерактивни функции като полиекрана, на който зрителят може да гледа какво се предава едновременно по няколко канала.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
