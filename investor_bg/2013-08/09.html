

	<div class="art">
		<div id="article_text" class="s4">
			
			
			<p>
	<strong>Швейцария готви нови ограничения за чужденците</strong></p>
<p>
	<em>в. Сега</em></p>
<p>
	В Швейцария готвят нови ограничения за чужденците, които са в страната в търсене на убежище. Някои градове въвеждат забрана за бежанците да ползват обществени басейни, спортни площадки и библиотеки. Правозащитни организации реагираха незабавно с аргумента, чо този подход е расистки и трябва да бъде предотвратен.</p>
<p>
	Бежанците в конфедерацията се настаняват в специални центрове, повечето от които са в бивши армейски помещения. В Швейцария броят на потърсилите убежище е доста над средноевропейското равнище, отбелязва Би Би Си. В момента кандидатурите за убежище в страната наброяват 48 000. Сред населението расте недоволството от броя на чужденците, които приютява държавата.</p>
<p>
	<strong>Няма пари за половината пострадали от земетресението в Перник</strong></p>
<p>
	<em>в. Сега</em></p>
<p>
	Още на първото заседание в новия си състав на междуведомствената комисия за възстановяване и подпомагане реши да преразгледа отхвърлени молби за финансова помощ на пострадали от миналогодишното земетресение в Перник. Въпреки големите обещания обаче се оказа, че само 112 домакинства ще получат общо 414 хил. лв. Това съобщи вътрешният министър Цветлин Йовчев, който председателства комисията.</p>
<p>
	По думите му парите ще отиват приоритетно при самотни и хора със здравословни проблеми. Йовчев обясни, че преразглеждането на отхвърлените молби е в ход, но не се ангажира нито със срокове, нито със суми. За сметка на това подчерта, че 80% от 70-милионния бюджет на комисията е изразходван. Йовчев призна, че парите няма да стигнат за всички, но увери, че ще се търсят още средства. Не стана ясно откъде.</p>
<p>
	<strong>Държавата слага ред в научните титли</strong></p>
<p>
	<em>в. Сега</em></p>
<p>
	Кандидатите за доценти и професори ще трябва да покриват минимални общовалидни изисквания, за да израстват в академичната кариера. Националните стандарти за академичните звания и степени се разработват в момента от министерството на образованието и Съвета на ректорите. Това обяви в Стара Загора просветният министър проф. Анелия Клисарова.</p>
<p>
	Стандартите ще бъдат съобразени със специфичните изисквания на различните научни области и направления. Това ще позволи на министерството да следи професорските и доцентските звания да не се раздават безогледно, обясни Клисарова. Пред &quot;Сега&quot; тя уточни, че минималните изисквания се пишат от Съвета на ректорите и БАН.</p>
<p>
	<strong>Влакът нелегален</strong></p>
<p>
	<em>в. Стандарт</em></p>
<p>
	Влакове возят пътници и товари без лиценз вече цял месец. На 9 юли изтече лицензът на &quot;БДЖ-Пътнически превози&quot; и на &quot;БДЖ-Товарни превози&quot;, сочи сайтът на ИА &quot;Железопътна администрация&quot; (ИАЖА). Лицензите на двете компании са издадени на 10 юли 2008 г. и са със срок на валидност 5 години, потвърди за &quot;Стандарт&quot; и изпълнителният директор на ИАЖА Веселин Василев. Те обаче са в процедура по прелицензиране, коментира Василев и допълни, че двете компании не би трябвало да имат проблем да возят пътници и товари, тъй като имат валидни сертификати за безопасност, които изтичат в края на годината.</p>
<p>
	Според юристи обаче това противоречи на сега действащия Закон за железопътния транспорт, според който сертификати за безопасност се издават само на лицензирани жп превозвачи. Това означава, че липсата на лицензи анулира и сертификатите за безопасност на &quot;БДЖ-Пътнически превози&quot; и на &quot;БДЖ-Товарни превози&quot;.</p>
<p>
	<strong>Финансови резултати на GLOBUL за второто тримесечие на 2013 г</strong>.</p>
<p>
	<em>в. Новинар</em></p>
<p>
	Клиентите на GLOBUL се увеличиха с 6,4% през второто тримесечие на 2013 г. спрямо същия период на миналата година и надминаха 4,6 милиона, показват финансовите резултати на OTE Group.</p>
<p>
	Свиването в потребителското търсене, породено най-вече от намаляващите доходи на населението, продължи да оказва влияние върху телекомуникационния пазар в България през второто тримесечие на годината, като силната конкуренция в сектора продължи да води до намаляващи цени на дребно, най-вече в корпоративния сегмент. Към края на юни 2013 г. проникването на мобилните услуги на българския пазар се оценява на над 150%.</p>
<p>
	<strong>Руснаци местят бизнеса си у нас</strong></p>
<p>
	<em>в. Новинар</em></p>
<p>
	След като руснаците си купиха луксозни къщи по Черноморието ни, сега местят тук и бизнеса си. Техни фирми се появиха у нас още преди години в големите градове като Варна и Бургас.</p>
<p>
	Сега обаче те превземат и по-малките курортни градчета като Балчик, Поморие, Равда и Кранево. Първите две руски фирми в Балчик дори вече са факт. Те се занимават със строителство, тъй като интересът на руснаците към българските земи и имоти не секва. Най-много братушки по Северното ни Черноморие има в курортното село Кранево. Тук живеят над 60 семейства, каза за &quot;Стандарт&quot; кметът на селото Румен Николов.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	