

	<div class="art">
		<div id="article_text" class="s4">
			
			
			<p>
	<strong>Данъчните продават апартаменти за по 4 бона</strong></p>
<p>
	<em>в. Новинар</em></p>
<p>
	Апартаменти с начална цена от 3900 лв. пускат на търг данъчните. Националната агенция за приходите ще продава евтините жилища на 9 септември, показа проверка на &bdquo;Новинар&rdquo;.</p>
<p>
	Панелките са над 30 и се намират в град Бобов дол. Струват между 3900 и 6700 лв. Депозитът за участие в търговете е 20 на сто от обявената начална продажна цена, уточниха данъчните. Крайният срок за внасянето му е 5 септември.</p>
<p>
	<strong>Поскъпва такса сигурност на столичното летище</strong></p>
<p>
	<em>в. Сега</em></p>
<p>
	От 1 октомври влизат в сила нови, по-високи такси на столичното летище. Досегашната тарифа за проверка на пътниците на терминал 2 ще се вдигне от 1 на 8 евро. Цената ще продължава да се изменя, като от април 2014 г. ще достигне 10.20 евро. Тази такса се плаща от авиокомпаниите на летището и няма да се отрази пряко на цените на билетите.</p>
<p>
	Промените са вписани в допълнението на Наредбата за таксите за използване на летищата за обществено ползване и за аеронавигационно обслужване, качени в портала за обществени консултации. Като най-голям аеропорт у нас летище София може да решава самостоятелно размера на своите тарифи. Броят на пътниците годишно надхвърля 5 млн. души, става ясно от текстовете. От 1 юли са влезли в сила и отстъпки за кацането на самолетите, вариращи от 3 до 10%.</p>
<p>
	<strong>МО търси началници за ключови дирекции</strong></p>
<p>
	<em>в. Сега</em></p>
<p>
	Две от най-важните дирекции в Министерството на отбраната - &quot;Инфраструктура на отбраната&quot; и &quot;Правно-нормативна дейност&quot;, си търсят началници, след като военното министерство обяви конкурс за ръководители на двете звена. Те останаха без директор след идването на новия министър на отбраната Ангел Найденов. Той освободи всички, които се смятаха за близки до предшественика му Аню Ангелов.</p>
<p>
	Доскоро шеф на правната дирекцията беше Елена Маркова, която обаче е освободена през юли. Тя е и зам.-председател на ЦИК. Ръководител на &quot;Инфраструктура на отбраната&quot;, която се занимава с военните имоти, беше Иван Пейков. Преди да заеме този пост, той съветваше Ангелов.</p>
<p>
	<strong>42-ама нашенци с лични самолети</strong></p>
<p>
	<em>в. Стандарт</em></p>
<p>
	42-ма са българите, които притежават собствени самолети, сочи справка в Държавния регистър на въздухоплавателните средства на ГД &quot;Гражданска въздухоплавателна администрация&quot;, съобщи bТВ.</p>
<p>
	Става дума за 2-4-местни машини с тегло до 750 кг, много от които са закупени втора ръка. Цените им, в зависимост от възрастта и състоянието, започват от 35-40 хил. евро и достигат няколко стотин хиляди евро. С тях се извършват само полети &quot;за собствена сметка&quot;, т.е. - летят само собствениците им и техни близки, но не се използват за търговски полети. В хангарите на малките летища у нас, като Лесново, Долна баня и др., има малки самолети, собственост на едри и дребни бизнесмени, както и на бивши пилоти от гражданската и бойната авиация.</p>
<p>
	<strong>Рокади в компанията за 7 блок в Козлодуй</strong></p>
<p>
	<em>в. Стандарт</em></p>
<p>
	&quot;АЕЦ &quot;Козлодуй - нови мощности&quot; е с нов изпълнителен директор.&nbsp;С решение на борда на директорите на Първа атомна на поста е назначен Валентин Илиев. Той е ядрен енергетик от кариерата. Бил е дежурен инженер на спрените четири малки блока, а след това е ръководил управлението &quot;Нови мощности&quot; към дирекция &quot;Развитие и модернизация&quot; в централата.</p>
<p>
	Досегашният шеф на проектната компания Любен Маринов остава да работи в нея. Рокадата се наложила не заради негови гафове, а защото има по-малко стаж и опит.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	