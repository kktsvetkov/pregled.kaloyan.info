

	<div class="art">
		<div id="article_text" class="s4">
			
			
			<p>
	<strong>Най-скъпата кампания</strong><br />
	В. Капитал Daily</p>
<p>
	Рекламата на цифровизацията, която стана популярна с фразата &quot;Абе, момче, как да го свържа?&quot; и оживя през образа на актьора Любомир Ковачев, вероятно е най-скъпата рекламна кампания, правена с държавни пари. За популяризирането на прехода от аналогово към цифрово излъчване държавата отпусна 17.5 млн. лв. в края на миналата година. Тази сума е единственото, с което разяснителната кампания около цифровизацията привлече вниманието.</p>
<p>
	<strong>Собственикът на БТК иска държавата да се откаже от &quot;златната&quot; си акция</strong><br />
	В. Сега</p>
<p>
	Държавата може да изгуби &quot;златната&quot; си акция в БТК, а Българска телекомуникационна компания ще &quot;слезе&quot; от фондовата борса и няма да е публично дружество. Това са плановете на частния собственик &quot;Вива телеком България&quot; (ВТБ), който е свикал извънредно общо събрание на акционерите на 16 септември. Това става ясно от вчерашно съобщение до Българската фондова борса. На практика ВТБ вече държи всички акции на БТК без &quot;златната&quot;, която държавата си запази при приватизацията на телекома, за да може да влияе при взимането на важни решения.</p>
<p>
	<strong>Държавата се отказва да дава пари за онкоболните</strong><br />
	В. Сега<br />
	И догодина скъпо струващото лечение на онкоболните ще продължи да се финансира с пари от осигуровки на всички здравно осигурени, макар че когато бяха в опозиция, БСП и ДПС остро критикуваха ГЕРБ за прехвърлянето им към касата, тъй като било ангажимент на държавата. Това е едно от перата, които вкарват в сериозен преразход бюджета на НЗОК. Здравният министър Таня Андреева обаче обяви вчера като сигурно връщането в министерството само на финансирането на ваксините и инвитро процедурите, общо за 50 млн. лв.</p>
<p>
	<strong>Харчим парите си в чужбина</strong><br />
	В. Стандарт</p>
<p>
	65,5 млн. евро похарчиха българите с банкови карти Visa при пътуванията и пазаруванията си в чужбина през юни и юли тази година.&nbsp; Плащанията в търговски обекти извън страната с карти, издадени от родни финансови институции, се увеличават с 23% през юни и юли спрямо същия период на миналата година, съобщиха от Visa Европа. Броят на транзакциите пък расте с 28% на годишна база до общо 1,23 млн. плащания. Това прави средно по 53,2 евро на едно картово плащане в търговските обекти в чужбина.</p>
<p>
	<strong>Манолова: Протестите са нов вид заетост</strong><br />
	В. Стандарт</p>
<p>
	&quot;Вече едва ли има човек в България, който да не е наясно, че една огромна част от протестите в София се плащат&quot;, заяви на пресконференция в Кюстендил зам.-шефката на НС Мая Манолова. &quot;Бих казала, че това е нова форма на временна заетост и доста хора успяха да си покрият разходите през летния сезон&quot;, допълни тя. &quot;Това е колкото на шега, толкова и истина. Защото има едни пари, които са прибрани от хората по незаконен начин, но сега те се връщат при тях под формата на подпомагане&quot;, уточни Манолова. По думите й не е престъпление по българския Наказателен кодекс да се плаща на протестиращи, но е любопитен въпросът откъде са парите за финансиране на протести.</p>
<p>
	<strong>Смениха шефовете на тотото</strong><br />
	В. Новинар<br />
	Новият министър на спорта Мариана Георгиева освободи цялото ръководство на спортния тотализатор и на мястото на старите експерти вече са назначени нови. На пресконференция в Министерството на младежта и спорта министър Георгиева представи назначенията си в подопечното ведомство. За изпълнителен директор е избран Белчо Йорданов, а за председател на управителния съвет на тотализатора бе определен Нораир Нурикян.</p>

			<div style="display: block; clear: both; padding-top: 10px;"><i>По статията работи: <a href="znvygb:xebxbqryvn@tznvy.pbz" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	
