

	<div class="art">
		<div id="article_text" class="s4">
			
			
			<p>
	<strong>Мафията в България пере пари чрез казина, барове и автокъщи</strong><br />
	В. Сега</p>
<p>
	Всички сфери, в които през последните години се реализират доходи в България, са използвани от организирани престъпни групи и за пране на пари. Това става ясно от последния юнски доклад на Бюрото за борба с наркотиците към Държавния департамент на САЩ за легализирането на мръсни пари в различни държави по света. Според документа на практика няма област, в която мафията да не е разпростряла пипалата си, за да изпере придобитите от наркотици, проституция, контрабанда, оръжие, данъчни измами и източване на банкови сметки.</p>
<p>
	<strong>Частни болници не искат да правят обществени поръчки</strong><br />
	В. Сега</p>
<p>
	Частни болници оспорват задължението си да провеждат обществени поръчки при покупката на лекарства, консумативи и други стоки, свързани с дейността им. Според Закона за обществените поръчки лечебни заведения с над 30% приходи от публични средства стават публичноправни организации, което ги задължава да провеждат търгове за закупуваните стоки. Шефове на частни лечебни заведения обаче изтъкват, че това изискване е абсурдно и лишено от всякаква правна логика, защото здравната каса заплаща по предварително фиксирани цени, които нямат нищо общо с платените от болницата пари за лекарства, консумативи или медицински изделия.</p>
<p>
	<strong>Първи по пороци</strong><br />
	В. Капитал Daily</p>
<p>
	Българите са една от най-отдадените на пороци нации в света като страната се нарежда на пето място след Чехия, Австралия, Словения, Армения в класацията на &quot;най-декадентските&quot; държави. Тя е изготвена от коментарния икономически сайт Zerohedge.com, който е синтезирал данни на агенция Bloomberg, като са обхванати 57 държави от всички континенти, за които има сравнима информация. Страните са сравнени по оценки за консумацията на алкохол и цигари, по загубите, които ежегодно правят, като залагат в хазартни игри (те се отнасят към брутния вътрешен продукт), както и по степента на консумация на различни видове наркотици сред обществото.</p>
<p>
	<strong>Данъчни се целят в млади фирми</strong><br />
	В. Стандарт</p>
<p>
	Данъчните следят под лупа бизнеса на млади фирми, които току-що са се регистрирали по ДДС, научи &quot;Стандарт&quot;. Причината е, че за ДДС измамите често се използват именно нови фирми, които се регистрират по ДДС за осъществяване на конкретна схема за източване на хазната. За да се осъществи една измама по ДДС, може да се използват десетки фирми, които препродават една на друга определена стока. Затова 2-3 месеца след регистрацията по ДДС на една компания данъчните правят проверка на място, без да има информация за нарушения.</p>
<p>
	<strong>Руският език официален на морето</strong><br />
	В. Стандарт</p>
<p>
	Руският език стана официален за родното Черноморие. Магазини, ресторанти и кафенета наемат персонал единствено при перфектни познания на eзика на Пушкин. Част от шоповете и заведенията пък разчитат единствено на рекламни надписи и менюта на руски език, като българският е тотално игнориран. На морето вече продават &quot;сумки&quot;, &quot;чемоданы&quot;, &quot;дубленки&quot; и &quot;болгарские блюда&quot;. Причина за &quot;езиковата реформа&quot; са не само многобройните туристи от страната на Путин, но и братушките, закупили имоти по Черноморието ни.</p>
<p>
	<strong>13 области минават на воден режим</strong><br />
	В. Новинар</p>
<p>
	300 хил. души в 13 области са заплашени да останат без вода през летните месеци. Мрачната прогноза направи Иван Иванов, председател на Българската асоциация по водите (БАВ). В момента на воден режим са 42 селища.&nbsp; Засегнати са малко над 30 000 души. Според експертите от МРР основните причини за това са недостигът на вода през летните месеци поради намален дебит на водоизточниците, поливането с питейна вода и честите аварии на старата водопроводна мрежа.</p>

			<div style="display: block; clear: both; padding-top: 10px;"><i>По статията работи: <a href="znvygb:xebxbqryvn@tznvy.pbz" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	