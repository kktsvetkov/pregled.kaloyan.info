

	<div class="art">
		<div id="article_text" class="s4">
			
			
			<p>
	<strong>Заявките на министерствата за европарите надхвърлят драстично лимита на ЕК</strong></p>
<p>
	<em>в. Сега</em></p>
<p>
	Претенциите на министерствата за разпределение на еврофондовете за следващия <span lang="bg-BG">програмен период</span> надхвърлят драстично наличния общ ресурс от близо 6,5 млрд. евро. При подготовката на седемте оперативни програми, която тече при три правителства - ГЕРБ, служебното и настоящото, министерствата са дърпали чергата към себе си, без да се съобразяват с претенциите на колегите си. Заради нереалистичните бюджети оперативните програми ще бъдат преработени сериозно от настоящото правителство, като при някои обявеното финансиране ще намалее в пъти. Орязването се дължи и на леко намаление на общия ресурс, за което се знае от февруари.</p>
<p>
	Това стана ясно от индикативна таблица за разпределението на парите от ЕС за 2014-2020 г., чиято автентичност бе официално потвърдена. Тя отразява настоящата визия на управляващите за финансиране на оперативните програми съобразно възможностите и се разминава в пъти с бомбастичните новини на министри от ГЕРБ, че са успели да защитят в Брюксел голямо финансиране.&nbsp;</p>
<p>
	<strong>Изостава въгледобивът в Мини &bdquo;Марица-изток&quot;</strong></p>
<p>
	<em>в. Стандарт</em></p>
<p>
	Заради кризата в енергетиката през първото полугодие в &quot;Мини Марица-изток&quot; са добити общо 9 390 606 тона лигнитни въглища, което е с над 1,3 млн. тона по-малко от предварителните разчети.</p>
<p>
	Изоставането в сравнение със същия период на 2012 г. пък е с близо 5 млн. тона, съобщават от дружеството.</p>
<p>
	Още по-тревожно е изоставането в изземването на земните маси преди да се стигне до въглищния пласт. Общият обем на разкривката, както я наричат миньорите, за първото шестмесечие е малко над 31 млн. куб. м при разчет над 37 млн. куб. м. Неизпълнението е с повече от 5,6 млн куб. метра, а общият обем на изкопанта земна маса е 69 на сто в сравнение с първото полугодие на миналата година.</p>
<p>
	Най-тревожна е реализацията на инвестиционната програма. При разчет 100 млн. лв. за 6-те месеца са инвестирани в ново оборудване и техника едва 36 млн. лв., което съставлява 36,02% от годишната задача.</p>
<p>
	<strong>Пазарите в София чукнаха печалба от 2,04 млн. лв.</strong></p>
<p>
	<em>в. Новинар</em></p>
<p>
	Столичните пазари са отчели печалба от почти 2,04 млн. лв. през първите шест месеца на годината. Това съобщи столичният кмет Йорданка Фандъкова, която подписа договора за реконструкцията и цялостния ремонт на Женския пазар.</p>
<p>
	През последните години тържищата непрестанно отчитат печалби. През миналата година те са били на плюс с около 3,5 млн. лв., а дивидентът е в размер на около 2,7 млн. лв.</p>
<p>
	Фандъкова коментира, че положителните резултати на пазарите от последните години показват, че общинските дружества могат да работят добре. Според нея тържищата са един добър пример за работата на търговските дружества под шапката на &bdquo;Московска&rdquo; 33.</p>
<p>
	Женският пазар ще бъде преобразен в участъка от ул. &bdquo;Екзарх Йосиф&rdquo; до ул. &bdquo;Кирил и Методий&rdquo;. Стойността на проекта е 7,1 млн. лв.</p>
<p>
	Кметът съобщи, че в момента приключва реконструкцията на пазара &bdquo;Димитър Петков&rdquo;, а през септември трябва да приключи ремонтът на втория етап. Подменят се и масите на пазари &bdquo;Красно село&rdquo;, а около 200 000 лв. са вложени в обновяването на пазари &bdquo;Юг&rdquo;. В момента се подготвя проект за реконструкция и възстановяване на пазари &bdquo;Север&rdquo;.</p>
<p>
	<strong>Възстановяват тристранката</strong></p>
<p>
	<em>в. Новинар</em></p>
<p>
	Националният съвет за тристранно сътрудничество (НСТС) ще бъде възстановен във възможно най-кратък срок. Това стана ясно след среща на министъра на труда и социалната политика Хасан Адемов с национално представителните работодателски организации.</p>
<p>
	На срещата те обсъдиха и въпроси, свързани с предстоящите за разглеждане точки от дневния ред на социалното сътрудничество.</p>
<p>
	Констатира се подобрената организация на преговорите по минималните осигурителни прагове за 2014 г., изтъкнаха още от ведомството.</p>
<p>
	Адемов и работодателските организации обсъдиха и необходимостта от по-активно включване на браншовите организации.</p>
<p>
	<strong>С 5% ще поскъпнат билетите за влак в края на 2013 г.</strong></p>
<p>
	<em>в. Капитал daily</em></p>
<p>
	Увеличението на цената на билетите за влак с около 5% в края на годината. Това заяви министърът на транспорта Данаил Папазов на среща с железничари в Горна Оряховица.</p>
<p>
	Предложенията за новите цени трябва да бъдат обсъдени с Министерството на финансите. До края на гоидната закъснелите плащания по главници на заемите на БДЖ ще достигнат 200 млн. лв., обясни Папазов.</p>
<p>
	Папазов каза още, че засега не се предвиждат съкращения в БДЖ. Основната цел на ръководството в момента е да бъдат влагани средства в обучението на персонала, обясни министирът и допълни, че се предвижда закриването на няколко гари в страната.</p>
<p>
	&quot;Сигурно ще има закриване на жп гари и преобразуването им в спирки, т.е. пътниците ще си получават услугата, но поддръжката на една жп гара изисква доста хора, които де факто не получават никакви приходи&quot;, обясни Папазов.</p>

			<div style="display: block; clear: both; padding-top: 10px;"><i>По статията работи: <a href="znvygb:qvzvgne.ihpuri@vairfgbe.ot" id="worker_creator_email">Димитър Вучев</a></i></div>		</div>
	</div>

	<!-- Mobile payment branding -->
	
	