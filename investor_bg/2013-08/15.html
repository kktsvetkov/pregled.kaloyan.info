

	<div class="art">
		<div id="article_text" class="s4">
			
			
			<p>
	<strong>По-малко тежест за бизнеса</strong></p>
<p>
	<em>в. Капитал Daily</em></p>
<p>
	Първият от няколко пакета с мерки за намаляване на административната тежест, които правителството планира до края на годината, беше приет от кабинета миналата седмица. Той съдържа общо 24 промени, които трябва да се случат до края на октомври. Вицепремиерът по икономическото развитие Даниела Бобева определи пакета като уникален, защото предложенията по него са основно от неправителствени и браншови организации, а не от правителството.</p>
<p>
	В таблицата по-долу представяме по-съществените и интересни мерки, както и проблемите, които те трябва да разрешат. Някои от тях предвиждат да се съкратят сроковете, в които администрацията трябва да предостави дадена услуга на бизнеса. С други се намаляват таксите, така че да се спази съществуващото и в момента законово изискване за разходоориентиран размер на таксите. Останалите промени, неописани в графиката, са по-скоро указателни, а голяма част от тях са свързани с изискването в момента фирмите да предоставят удостоверения за данни, с които администрацията на практика разполага и може да изиска по служебен път от други ведомства.</p>
<p>
	<strong>Шефът на ДАИ е арестуван заради подкуп</strong></p>
<p>
	<em>в. Сега</em></p>
<p>
	зпълнителният директор на агенция &quot;Автомобилна администрация&quot;, известна като ДАИ - Валентин Божков, е бил арестуван във вторник, съобщиха пред &quot;Сега&quot; източници, близки до разследването. Според неофициална информация той е задържан за получаване на подкуп. Транспортният министър Данаил Папазов обясни пред &quot;Фокус&quot;, че вероятно става дума за издаване на лицензи или шофьорски изпити. МВР нито потвърди, нито отрече информацията.</p>
<p>
	Според информация на bTV Божков е задържан заедно с още 11 души. Всички те са работили в различни звена на агенцията в страната. Нито Божков, нито останалите, сред които е и секретарката му, няма повдигнато обвинение, съобщи БГНЕС. Засега текат само разпити, извършени са претърсвания в ДАИ и е иззета документация. БГНЕС цитира адвокат Иво Найденов, който представлява един от свидетелите по делото, който казва: &quot;Тези, които правеха претърсванията, не знаеха какво търсят&quot;.</p>
<p>
	<strong>Всеки втори ученик ходи на частни уроци</strong></p>
<p>
	<em>в. Сега</em></p>
<p>
	Всеки втори ученик посещава частни уроци, а 62% от студентите са се подготвяли срещу допълнително заплащане, преди да кандидатстват в университет. Данните са записани в доклада за младежта (2010-2012 г.), който вчера беше одобрен от правителството.</p>
<p>
	У нас почти липсва статистика за допълнителната подготовка на децата, макар че преди години просветното министерство опита да сложи ред в частните занимания на учителите и да иска от тях декларации за конфликт на интереси. Според последното изследване PISA за знанията на 15-годишните (2009 г.) 38% от деветокласниците у нас посещават уроци при външни учители, а близо 35% си доучват с помощта на преподаватели от училището в СИП и други форми. Това ги нарежда на първите места в Европа по отделено време за допълнителна подготовка, но уви, не им пречи да имат едни от най-ниските резултати по четене, математика и природни науки.</p>
<p>
	<strong>Кабинетът засекретява отново социалния диалог</strong></p>
<p>
	<em>в. Сега</em></p>
<p>
	Въпреки безбройните обещания на правителството за прозрачност отстъпленията от извоювани вече права продължават. След като бяха засекретени срещите с &quot;удобните&quot; на властта протестиращи, днес се закрива и заседанието на Националния съвет за тристранно сътрудничество. Той се събира да обсъжда актуализацията на бюджета.</p>
<p>
	Заседанието няма да се предава онлайн по желание на председателя - правосъдния министър Зинаида Златанова. Тя искала първо да се запознае с членовете на съвета и да се ориентира в работата му. Обещанието е следващите заседания отново да се излъчват онлайн. Единственото засега публично събиране на тристранката беше през март.</p>
<p>
	<strong>100 лева глоба, ако не гласуваш</strong></p>
<p>
	<em>в. Стандарт</em></p>
<p>
	Гласуването на избори да е задължително, а който не отиде до урните, да отнася поне 100 лева глоба. Това ще е една от горещите теми през новия политически сезон при дебатите по Изборния кодекс, който ще е готов до месец, научи &quot;Стандарт&quot; от експертите. Първа крачка в дискусията направи вчера НДСВ, като лансира идеята за въвеждане на всеобщ вот. Според царистите това е единственото средство да се пребори купуването на гласове. Те искат от омбудсмана Константин Пенчев съдействие за сезиране на Конституционния съд, който да излезе с тълкувателно решение.</p>
<p>
	НДСВ прибягва до този ход, тъй като се смята, че за въвеждането на задължително гласуване е нужна промяна в конституцията, обясниха партийци. За каквато в момента нито има нагласа, нито лесно ще се събере нужното мнозинство от поне 180 гласа в 240-местния парламент.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	