

	<div class="art">
		<div id="article_text" class="s4">
			
			
			<p>
	<strong>Market Links: Все повече хора искат оставка на кабинета и предсрочни избори</strong></p>
<p>
	<em>в. Капитал Daily</em></p>
<p>
	Все повече хора искат оставката на правителството и предсрочни парламентарни избори. Докато през юли 50% от обществото е искало кабинетът да се оттегли,&nbsp; през октомври процентът е 51.3, а през ноември - 54.3%.&nbsp; Подкрепата за нови избори пък е нараснала от 46 на 50%. Все по-малък е и делът от обществото, който няма отношение по двете теми - около 5% през ноември. Това показва проучване сред 1226 души на възраст над 18 години, проведено от Market Links по поръчка на фондация &quot;Конрад Аденауер&quot; в периода юли - ноември тази година.</p>
<p>
	<strong>Китайски вятър за 1 млрд . лв.</strong></p>
<p>
	<em>в. Капитал Daily</em></p>
<p>
	Мистериозен китайски инвеститор, който според Националната електрическа компания (НЕК) ще вложи над 1 млрд. лв. във вятърна електроцентрала, предизвика недоумение сред експертите и инвеститорите в зелена енергия. Объркването в бранша е сериозно - държавата хем въвежда ограничения за ВЕИ сектора, хем лансира голям проект в Североизточна България, където мрежата вече е пренаситена от вятърни турбини.</p>
<p>
	Липсата на публична информация само задълбочава усещането, че нещо важно отново се случва на тъмно. А тълкуванията на сектора са, че в проекта няма бизнес логика и дори може да е опит на чуждата компания да напусне пазара, взимайки си блокираната в държавата гаранция от 25 млн. евро.</p>
<p>
	<strong>Одитът на програмата за Селските райони тече от 2010 г.</strong></p>
<p>
	в. Новинар</p>
<p>
	Писмото от Европейската комисия е част от предварителна кореспонденция между Европейската комисия и Програмата за развитие на Селските райони. Още от декември 2010 г. имаме такова писмо от Европейската комисия. То е направено от одитиращия орган и още тогава са информирани тогавашните министри, включително и Томислав Дончев.  </p>
<p>
	Това каза пред БНР министърът на земеделието и храните Димитър Греков във връзка с писмото от Брюксел, в което се твърди, че може да се наложат финансови корекции по Програмата за развитие на Селските райони. В момента екип от експерти подготвят защитата, поясни Греков. Той категорично подчерта, че в момента по програмата за развие на Селските райони няма наложени санкции.</p>
<p>
	<strong>Бизнесмени зарязват кораби в Дунав за по-евтино</strong></p>
<p>
	<em>в. Новинар</em></p>
<p>
	На дъното лежат останки на плавателни съдове отпреди 50 години.&nbsp;Странна стратегия показаха собственици на потънали кораби при инциденти в река Дунава. Оказва се, че те просто зарязват плавателните съдове на дъното, защото издигането им на повърхността излизало значително по-скъпо от себестойността им.</p>
<p>
	&quot;Някои кораби дремят на дъното на реката от 50 години и вече не се знае чии са. Това обаче засега не застрашава корабоплаването&quot;, съобщиха от Агенция &quot;Проучване и поддържане на река Дунав&quot; (АППД) в Русе.</p>
<p>
	<strong>Фонд &quot;Земеделие&quot; работи без почивен ден</strong></p>
<p>
	<em>в. Новинар</em></p>
<p>
	Има решение на Министерския съвет за 50 млн. лв., които могат да бъдат използвани като безлихвени кредити от желаещите общини. Това съобщи министърът на земеделието и храните Димитър Греков пред БНР.<br />
	&quot;Когато говорим за усвояване на средствата, това е двустранен процес. Не зависи само от министерството, а и от бенефициентите - това са общините и фермерите. Ние буквално молим кметовете на общини, а те се оправдават, че идва Коледа, нямат време и т.н.&quot;, каза Греков Според него общините трябва да се мобилизират.</p>
<p>
	<strong>Българите пазаруват рядко и със страх в интернет</strong></p>
<p>
	<em>в. Сега</em></p>
<p>
	България е няколко обиколки след Западна Европа в използването на интернет за пазаруване и банкиране. У нас този тип трансакции са редки, а недоверието в мрежата - високо в сравнение с ЕС. Традиционното приложение на интернет е за активност в социалните мрежи и за онлайн игри. Това показва новият доклад на Евробарометър за компютърната сигурност в съюза.</p>
<p>
	Докладът изтъква известен напредък на България при дела на хората, влизащи в интернет всеки ден. Той се е увеличил от 35 на 42% . Въпреки това честотата на интернет потребление у нас е далеч по-ниска от средното ниво за Европейския съюз.</p>
<p>
	<strong>Агенцията за бежанците раздаде над 2.2 млн. лв. без търг</strong></p>
<p>
	<em>в. Сега</em></p>
<p>
	Над 2.2 млн. лв. е раздала Държавната агенция за бежанците по бързата процедура на Закона за обществените поръчки само за 4 месеца. Без конкурс са били възложени 10 поръчки с аргумента, че бързото им провеждане се налага заради кризата с чужденците. Това показва справка в Агенцията за обществените поръчки (АОП) за обявените и завършени процедури. Сумата на раздадените досега пари най-вероятно е половината от общо изразходваните средства, тъй като за последните четири поръчки няма данни колко са стрували.</p>
<p>
	Въпреки че председателят на Агенцията за бежанците Николай Чирпанлиев неколкократно декларира, че ведомството му държи на прозрачността, до този момент не става ясно как се избират фирмите при прякото договаряне без конкурс. Агенцията демонстрира непоследователност при избора на изпълнители. Например в уведомлението до АОП в девет от случаите са посочени единствено избраните за съответната поръчка фирми. Едва в последната, след като се появиха няколко критични публикации срещу процедурите, хората на Чирпанлиев посочват и до кои компании са изпратили запитване за оферти.</p>
<p>
	<strong>Посрещаме Коледа с държавни пари</strong></p>
<p>
	<em>в. Стандарт</em></p>
<p>
	Хиляди българи ще посрещнат Коледа и Нова година с пари на държавата. Те ще имат повече пари в джобовете си за купуване на подаръци и за празничните трапези, тъй като три месеца хазната събира по-малко данъци. Това става с промяна в Закона за данъците върху доходите на физическите лица. За първи път през 2013 г. за доходите от хонорари и граждански договори работодателите не удържат 10% авансов данък за изплатените суми през четвъртото тримесечие на годината.</p>
<p>
	Така през месеците от октомври до декември хората взимат по-големи суми, но в началото на 2014 г. ще трябва сами да декларират получените през тази година доходи и да си платят данъците. Това отлагане с няколко месеца на плащането на данъците върху доходите ще даде възможност на хиляди българи да посрещнат предстоящите празници с държавни пари в джобовете си.</p>
<p>
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
