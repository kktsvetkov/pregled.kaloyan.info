

	<div class="art">
		<div id="article_text" class="s4">
			
			
			<p>
	<strong>38 млн. лв. глоба от Брюксел за фондовете в земеделието</strong></p>
<p>
	<em>в. Капитал Daily</em></p>
<p>
	България има пореден проблем с еврофондовете - този път става дума за програмата за развитие на селските райони (ПРСР). Според писмо, с което &quot;Капитал&quot; разполага, през септември главна дирекция &quot;Земеделие&quot; към еврокомисията е уведомила страната, че ще наложи финансови корекции за над 38 млн. лв. (19.538 млн. евро) по проекти на програмата. Поводът е точно същият, както и при прекъсването на плащанията по &quot;Околна среда&quot; - открити слабости при контрола на проектите, както и съмнителни условия в обществени поръчки.</p>
<p>
	Отново става дума за проекти по общинските схеми - за обновяване на населените места и за създаване на основни услуги на населението в селските райони. Именно към тях ПРСР в последните години пренасочва все повече средства заради риск от загуба на пари. Общият бюджет на програмата е 3.2 млрд. евро.</p>
<p>
	<strong>Съдебната власт намери пари за бонуси, но не за компютри</strong></p>
<p>
	<em>в. Сега</em></p>
<p>
	Всички магистрати и съдебни служители ще получат коледен бонус, реши вчера Висшият съдебен съвет (ВСС). Допълнителното възнаграждение ще е 13.7% от заплатата, но не стана ясно дали ще се изчислява на базата на брутната заплата, или върху основното възнаграждение за съответната длъжност. За това ще отидат между 2.5 и 3 млн. лв. от бюджета на системата. Според ВСС те са от икономии. Съветът така и не отпусна 1.8 млн. лв., които Софийският районен съд поиска за компютри.</p>
<p>
	За разлика от други теми, по които членовете на ВСС водят дебати, бонусите минаха без никакво обсъждане и единодушно. Точката бе внесена допълнително в дневния ред и така членовете на съвета предотвратиха предварителни публикации и коментари по темата. При това бе замаскирана със загадъчната абревиатура ПОИСДТВ. Всъщност това са Правилата за определяне и изплащане на средства за допълнително трудово възнаграждение.</p>
<p>
	<strong>Изловиха десетки бракониери преди Никулден</strong></p>
<p>
	<em>в. Новинар</em></p>
<p>
	Грандиозна акция на спецченгетата хвана неподготвени 15 бракониери при езерото Мандра край Бургас, съобщи Flagman.bg. Водоемът е своеобразен язовир и е пълен с риба. При акцията са били изкарани лодки с бракониерите, а по бреговете е имало още десетина помагачи.</p>
<p>
	Изловените цигани са били подкарани към полицейските бусове в индианска нишка, хванали се един друг за раменете, за да могат ченгетата да виждат ръцете им и да ги водят по-лесно.</p>
<p>
	<strong>Германия набира БГ фермери</strong></p>
<p>
	<em>в. Новинар</em></p>
<p>
	Германия набира български младежи за работа в агросектора, съобщиха от агенцията по заетостта. Германското правителство финансира програма &bdquo;Работата на моя живот&rdquo;, която цели да набере млади хора от Европа за професионално обучение и намиране на работа в сектора на земеделието.</p>
<p>
	Търсят се хора за различни предприятия в провинциите Саксония, Саксония-Анхалт, Тюрингия, Баден Вюртемберг и др. Младежите ще имат възможността да работят не само в областта на земеделието, а и в туризма, строителството и логистиката.</p>
<p>
	<strong>Строят магистралата при Кресна с 830 млн. евро</strong></p>
<p>
	<em>в. Новинар</em></p>
<p>
	Лот 3 на магистрала &bdquo;Струма&rdquo;, който преминава през Кресненското дефиле, ще се построи с около 830 млн. евро. Очаква се отсечката да е готова най-късно през 2021 г., съобщи шефът на национална компания &quot;Стратегически инфраструктурни проекти&quot; Асен Антов пред Дарик.</p>
<p>
	&quot;Има леки изменения в проекта, свързани с изисквания на еколозите и представителите на местната власт в общините, през които минава трасето - обясни Антов. - Ще бъдат изградени два тунела. Единият е при село Железница, който е с дължина 2 километра.</p>
<p>
	<strong>Обновяваме жп линията до Белград с европари</strong></p>
<p>
	<em>в. Стандарт</em></p>
<p>
	Жп линията София - Драгоман ще бъде напълно модернизирана със средства от новия инструмент &quot;Европейска свързаност&quot;. Това заяви за &quot;Стандарт&quot; зам.-министърът на транспорта Петър Киров. В петък той ще представи проекта София - Драгоман в сръбското министерство на транспорта, където ще бъде обсъдено развитието на паневропейския Коридор 10 (Залцбург - Солун), разклонение от който е линията Ниш - Димитровград - Драгоман - София. Индикативната стойност на българския участък от проекта е 138 млн. евро.</p>
<p>
	<strong>Китай ни подарява 200 км пътища</strong></p>
<p>
	<em>в. Стандарт</em></p>
<p>
	Китайци ще ни подарят близо 200 км пътища в Североизточна България. Някои от тях ще бъдат изградени наново, а други ще се ремонтират. Това е част от сделката на китайския инвеститор с общините, на чиято територия ще бъде изграден ветроенергиен парк за 1 млрд. лв. Договорът между чуждата компания и НЕК бе сключен в четвъртък. Освен инвестиция от над 1 млрд. лв. се очаква в бюджета да влязат още 100 млн. лв. от данъци и такси за вноса на техническо оборудване за ветропарка. Паралелно с това общините ще спечелят 5,4 млн. лв. и ще бъдат разкрити над 750 работни места.</p>
<p>
	<strong>Ремотекс се готви за ефективна стачка</strong></p>
<p>
	<em>в. Стандарт</em></p>
<p>
	Работниците от радневското предприятие &bdquo;Ремотекс&quot;, които от февруари насам не са получавали заплати, ще използват и последното средство за защита на своите интереси &ndash; ефективната стачка. Общата сума, която им дължат собствениците вече надхвърляла 3,5 млн. лв.</p>
<p>
	&bdquo;Хората нямат друг избор след като работодателят на няколко пъти не е изпълнил своето обещание за започне да изплаща поетапно дължимите заплати&quot;, каза Валентин Вълчев, председател на миньорския синдикат към КНСБ, който в четвъртък се е срещнал с работниците. Те са стартирали подписката за ефиктивна стачка и са избрали стачен комитет, както изисква законът за уреждане на трудовите спорове.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
