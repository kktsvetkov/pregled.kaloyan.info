

	<div class="art">
		<div id="article_text" class="s4">
			
			
			<p>
	<strong>Шефът на ДКЕВР Анжела Тонева е подала оставка</strong></p>
<p>
	В. Капигал Daily</p>
<p>
	Председателят на Комисията за енергийно и водно регулиране Анжела Тонева е подала оставка, научи &quot;Капитал&quot; от няколко източника. Самата Тонева не беше открита за коментар.</p>
<p>
	Причината за оставката най-вероятно е оказваният в последно време натиск върху ДКЕВР, да намери начин да намали цените на електроенергията от 1 януари 2014 г., въпреки че последното намаление от 5% вече оголи дефицити от няколкостотин милиона лева.</p>
<p>
	<strong>Съфинансирането остава основен проблем пред изпълнителите на европроекти</strong></p>
<p>
	В. Капигал Daily</p>
<p>
	Осигуряването на финансиране е сред ключовите проблеми пред бизнеса в момента. Междуфирмената задлъжнялост нараства, малките и средните предприятия в България изпитват затруднения за привличане на външен финансов ресурс, отлагат инвестиционните си планове и свиват дейността си. А достъпът до финансиране, включително и от европейски програми, има водеща роля за цялостното икономическо представяне на фирмите.</p>
<p>
	Резултатите от анализ на агенция Noema, изготвен по поръчка на Изпълнителната агенция за насърчаване на малките и средните предприятия в началото на 2013 г., показват, че над две трети от българските МСП (69%) отчитат, че достъпът им до финансиране е затруднен, а 86% от компаниите посочват, че не разполагат с достатъчен ресурс за финансирането на инвестициите си. Близо 45% от българските предприемачи смятат, че достъпът им до финансиране е недостатъчен, а над половината от тях (54%) се страхуват от фалит, отчита още докладът.</p>
<p>
	<strong>Охранител е най-желаната професия в България</strong></p>
<p>
	В. Сега</p>
<p>
	В държавата, заемаща осма позиция в света по брой полицаи на глава от населението, охранител е най-предпочитаната професия за преквалификация. Броят на избралите да се обучават на нея през последните 2 години расте стремително, показват данни на Националната агенция за професионално образование и обучение. Тази агенция лицензира всички центрове за професионално обучение у нас.</p>
<p>
	През 2012 г. за охранители са обучени 11 475 души. Година по-рано курсистите са били 8620. Обяснението е, че в охранителните фирми се предлагат работни места и не се изисква специално образование. По различни оценки в България има между 130 000 и 170 000 охранители. Според статистиката на НОИ в лицензираните охранителни фирми са заети само 77 611 души, но обяснението е, че още толкова работят в сивия сектор. А според класация на агенция &quot;Блумбърг&quot; от септември на 100 хил. души у нас се падат 398 полицаи.</p>
<p>
	<strong>Длъжниците на &quot;Топлофикация-София&quot; ще решават коя сметка да плащат</strong></p>
<p>
	В. Сега</p>
<p>
	След Нова година Клиентите на &quot;Топлофикация София&quot;, които имат неплатени от месеци сметки, ще могат да избират коя от дължимите суми първо да погасяват. Това предвиждат промени в общите условия на предприятието, които бяха обсъдени на открито заседание на Държавната комисия за енергийно и водно регулиране. Очаква се текстовете да бъдат приети в началото на януари и да влязат в сила през февруари. месеца. В момента погасяването на задълженията за парно и топла вода задължително върви от най-старата към най-новата сметка.</p>
<p>
	Друга поправка, наложена от комисията, позволява партиди да могат да се водят на името на наематели, докато досега титулярите задължително са собствениците на имотите. Освен това на живеещите в топлоснабдявани сгради ще им бъде разрешено да искат промяна в параметрите на абонатната станция.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	
