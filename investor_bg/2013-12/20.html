

	<div class="art">
		<div id="article_text" class="s4">
			
			
			<p>
	<strong>Югозападна България печели две трети от парите от иновационния фонд</strong></p>
<p>
	<em>в. Капитал Daily</em></p>
<p>
	Около две трети от средствата от Националния иновационен фонд (НИФ) отиват в предприятия от Югозападна България. Подобен е делът и на одобрените проектите от тази част на страната спрямо общия брой. Това показва анализът на данните, включен в доклада &quot;Иновации.бг 2013&quot; на фондация &quot;Приложни изследвания и комуникации&quot;. Основният двигател на тази активност са фирмите от София. Очаквано най-слабо се представят компаниите от Северозападна България както по брой предложения, така и по спечелено финансиране.</p>
<p>
	От създаването на фонда преди осем години регионът, в който влиза столицата, остава водещ с най-много спечелили проекти за финансиране (62% за всичките шест сесии). Нещо повече, на последната сесия регионът е достигнал пиковите 67%, което е най-добрият му резултат досега. Активното участие на фирми от тази част на страната обяснява и защо по-голямата част от парите са насочени натам (средно 66%). Най-голям одобрен проект в последната сесия е на софийската машиностроителна компания &quot;Ваптех&quot; (над 1 млн. лв.), въпреки че тя не получава най-голямата субсидия. Два проекта пък са одобрени на благоевградската &quot;АМГ технолоджи&quot;, която работи в областта на нанотехнологиите. Фирмата е спечелила общо 333 хил. лв. за тях.</p>
<p>
	<strong>Търговецът на зърно Toеpfer ще строи пристанище край Силистра</strong></p>
<p>
	<em>в. Капитал Daily</em></p>
<p>
	Един от трите най-големи търговци на зърно в света, базираната в Хамбург компания Toepfer, започва&nbsp;в началото на следващата година строителство на пристанище край Силистра чрез поделението си в България. В обекта ще бъдат инвестирани 10.5 млн. лв. собствени средства, а постоянните работни места, които ще се разкрият в новата база, са 13.</p>
<p>
	Държавата обеща подкрепа на инвеститора чрез изграждане на път до пристанището за половин милион лева, който трябва да е готов през 2015 г. То трябва да заработи на пълен капацитет през 2016 г., когато през него ще могат да бъдат товарени по 200 тона продукция на час. По проект инвестицията ще се възвърне напълно на шестата година от експлоатацията на пристанището, а очакванията на държавата са, че чрез него ще се стимулира икономическото оживление в района, който е един от големите в зърнопроизводството.</p>
<p>
	<strong>Летим към Турция със 160 км/ч</strong></p>
<p>
	<em>в. Стандарт</em></p>
<p>
	След 146-годишна история българската железница има пълно основание да се гордее с първия готов участък от първата си високоскоростна жп линия: Пловдив - Свиленград - турска/гръцка граница. Пуснатото официално в експлоатация на 1 юли ново жп трасе Крумово - Димитровград е с дължина 67 км, 20 км от които - удвоено.</p>
<p>
	Някои биха се усмихнали на определението &quot;високоскоростна&quot;, тъй като линията Крумово - Димитровград е твърде далеч от проекти като френския TGV, германския Transrapid и др. Но за ландшафта на България, с късите разстояния между гарите и слабия пътнически и товарен трафик - и това е много. Още повече, че дори проектната скорост от 130 км/час по магистралните жп линии отдавна не се достига заради лошото им състояние, а средната скорост на влаковете е 47 км/час. Така че официалното рязане на лентата на трасето Крумово - Димитровград беше събитие от ранга на пускането в експлоатация на VI блок на АЕЦ &quot;Козлодуй&quot;.</p>
<p>
	<strong>Хипермаркети слагат цени в евро за заблуда</strong></p>
<p>
	<em>в. Стандарт</em></p>
<p>
	Масовото пазаруване за Коледа и тази година е изпълнено с неприятни изненади и скрити уловки за потребителите, установи проверка на &quot;Стандарт&quot;. Все по-често в големи вериги цените на стоките се изписват с едри цифри в евро, а под тях с малък шрифт е стойността в лева. По този начин потребителят се заблуждава, че стоката е евтина и тръгва да купува. Врътката досега се прилагаше масово от продавачите на дрехи и скъпа козметика в големите молове.</p>
<p>
	Тази година обаче и търговците на хранителни стоки в две от големите вериги са прибягнали до такава хитрост. Основната причина е, че декември е най-празничният месец в годината и тогава хората са склонни да похарчат доста пари за подаръци и празнични трапези, без да се замислят. Независимо че клиентът може да се досети за разликата в цената при внимателно вглеждане или плащане на касата, търговецът разчита, че за Коледа и Нова година се правят големи покупки. Отделно цари пълен хаос, хората бързат, суетят се и са в по-еуфорично настроение.</p>
<p>
	<strong>Пласираме коприна в Европа и Русия</strong></p>
<p>
	<em>в. Новинар</em></p>
<p>
	България започва да си възвръща водещите позиции по производство на сурова коприна (греж). През 2014 г. ще се реализира първото национално производство на пашкули и копринени нишки за пазарите в Европа и Русия. Това съобщи за &bdquo;Новинар&rdquo; председателят на Българската асоциация на бубопроизводителите, преработвателите и износителите на текстил от естествена коприна инж. Милка Димитрова.</p>
<p>
	Тя изтъкна, че тепърва България ще се върне в челните редици на производителите на естествена коприна. &bdquo;След две години трябва да сме в челната тройка на света&rdquo;, категорична е Димитрова.</p>
<p>
	<strong>Парите на държавните фирми в КТБ де юре намаляват, де факто - растат</strong></p>
<p>
	<em>в. Сега</em></p>
<p>
	Реализацията на идеята да се намали концентрацията на парите на държавните фирми в една банка е довела до точно обратния резултат. От наличните към момента данни се оказва, че част от дружествата дори са увеличили влоговете си в Корпоративна търговска банка (КТБ), която държеше основната част от парите на държавните предприятия и заради която бяха приети новите правила.</p>
<p>
	Това показа проверка на &quot;Сега&quot; за изпълнението на правилата за ползване на финансови услуги от големите държавни фирми с над 50% държавно участие. Фирмите имаха 6-месечен преходен срок да намалят под 25% от общите си депозити, които държат в дадена банка, т.е. да започнат да работят с поне 4 финансови институции. Срокът изтече в началото на декември.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
