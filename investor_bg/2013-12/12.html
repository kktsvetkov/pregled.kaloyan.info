

	<div class="art">
		<div id="article_text" class="s4">
			
			
			<p>
	<strong>Гергов: Заради Националния исторически музей не пускам нови наематели в ЦУМ</strong></p>
<p>
	В. Капитал Daily</p>
<p>
	Няколко часа след като във вторник агенция &quot;Фокус&quot; съобщи за неизвестни руски бизнесмени, които искат да превърнат софийския ЦУМ в музей на православието, собственикът на търговския център Георги Гергов (който първоначално не искаше да коментира) даде малко повече разяснения, но в доста различна посока. В интервю за bTV той заяви, че &quot;не пуска нови наематели в сградата, тъй като очаква държавата да помогне за настаняването на Националния исторически музей (НИМ)&quot;. &quot;В крайна сметка ние трябваше да търсим някакво спасение, тъй като излизат магазини, а ние не пускаме друг да влиза, за да можем да&nbsp; освободим ЦУМ. За мен е по-удачно да бъде НИМ, защото ще е дългогодишен договор&quot;, каза той.</p>
<p>
	Гергов, който е областен председател на БСП в Пловдив, лансира подобна идея преди повече от две години, за което получи подкрепа и от директора му Божидар Димитров, но до сделка не се стигна.&nbsp;Най-добре ще е държавата да премести НИМ, защото така ще има дългосрочен договор, твърди Гергов.&nbsp;Интервюто на Гергов идва на фона на опитите му да се отърве от ЦУМ или да го предостави за ползване на държавата срещу заплащане.</p>
<p>
	<strong>Държавата поиска 875 000 лв. от Симеон Сакскобургготски</strong></p>
<p>
	В. Сега</p>
<p>
	След като държавата окончателно спечели царския дворец &quot;Кричим&quot;, тя предприе атака и по друго дело за знаков имот, който в момента е собственост на бившия премиер Симеон Сакскобургготски, сестра му Мария Луиза Хробок и други наследници - &quot;Царска Бистрица&quot; в курорта &quot;Боровец&quot;. Адвокатите на държавата вчера предявиха иск за 875 хил. лв. - приходи от сеч на дървен материал, от входни такси и от наема на всички имоти заедно с лихвите до завеждането на делото през 2011 г. Парите могат да бъдат присъдени, ако имотът бъде признат за държавен. Адвокатите на Сакскобургготски и сестра му пък искат, ако съдът им отнеме двореца, да получат от държавата 200 000 лв. за подобренията и инвестициите, които са правили в &quot;Бистрица&quot;.</p>
<p>
	<strong>Дълг от 2002 г. блокира сметките на Банско</strong></p>
<p>
	В. Сега</p>
<p>
	Старо задължение за 800 000 лв. блокира банковите сметки на община Банско, оплака се вчера кметът Георги Икономов. Проблемът е от 2002 г., когато благоевградска строителна фирма спечелила поръчка за изграждането на път от Добринище до хижа &quot;Гоце Делчев&quot;, но в голямото бързане тогавашният градоначалник &quot;пропуснал&quot; да подпише договора.&nbsp;<span style="font-size: 12px;">Фирмата представила фактури за 300 000 лв. за свършена работа, но през следващите години общината отказала да брои парите заради липсата на договор.</span></p>
<p>
	<strong>Бирата дава 53 млрд. евро данъци</strong></p>
<p>
	В. Стандарт</p>
<p>
	Производството и продажбите на бира са генерирали 53 млрд. евро данъчни приходи в страните от ЕС през 2012 г. Това показва проучване на Ernst &amp; Young за пазара на бира.&nbsp;Браншът е осигурил работа за 2 млн. души, като през миналата година има ръст на износа от 4%. След известен период на спад производството и обемът на потреблението в пивоварния сектор в Европа показват признаци на възстановяване.</p>
<p>
	<strong>Продават АДИС и станция на кабинета</strong></p>
<p>
	В. Стандарт</p>
<p>
	Държавата планира да продаде 100% от капитала на &quot;Агенция дипломатически имоти в страната&quot; (АДИС) и почивната база на Министерски съвет в морския курорт &quot;Св. св. Константин и Елена&quot; през 2014 г. Това гласи планът за работа на Агенцията за приватизация през следващата година. АДИС е изключително апетитна хапка поради множеството имоти, влизащи в състава на дружеството. За неговата приватизация се заговори по времето на кабинета на ГЕРБ, но до стартирането на реална процедура така и не се стигна. Почивната станция на Министерски съвет до град Варна пък включва парк с площ 16 240 кв. м и девет сгради с различно предназначение, в това число хотел на четири етажа с басейн, медицински център, фитнес, ресторант с тераса, заседателни зали.</p>
<p>
	<strong>Наши учени правят гранитогрес от боклуци</strong></p>
<p>
	В. Стандарт</p>
<p>
	Учени от Института по физикохимия (ИФХ) &quot;Акад. Ростислав Каишев&quot; са открили ползата от индустриалните отпадъци, като ги превръщат в подови настилки, подобни на гранитогрес и стъклокерамика. Отпадните продукти, които използват, са пепели от ТЕЦ-ове или от инсталациите за изгаряне на боклук. Благодарение на тази разработка може крайно да се реши проблемът с тоновете отпадъчни материали на индустрията.&nbsp;До подобни открития научният екип на ИФК достига благодарение на придобитата през последните 5 години техника от последно поколение.</p>
<p>
	<strong>Инспекцията по труда рови в Бургаските корабостроителници</strong></p>
<p>
	В. Новинар</p>
<p>
	Екип на Инспекцията по труда започна щателна проверка в Бургаските корабостроителници след масовото уволнение на служители миналата седмица. Това съобщи пред Фокус шефката на отдел &bdquo;Административно и правно осигуряване&rdquo; в инспекцията Красимира Георгиева.&nbsp;Тя посочи, че инспекторите са се заели със случая чак тази сряда, тъй като едва предишния ден са научили от бургаския омбудсман и медиите за масовото съкращаване на служители от корабостроителния завод.</p>
<p>
	<strong>Център на виното отваря врати в Сухиндол</strong></p>
<p>
	В. Новинар</p>
<p>
	Център за популяризиране на винарството и лозарството ще бъде открит в Сухиндол. Той ще се намира в къща на стар винарски род, която в момента е собственост на общината, предаде БНТ.&nbsp;Кметът Пламен Чернев обясни, че в изграждането на центъра ще бъдат вложени над 200 000 лв. от Програмата за развитие на селските региони.&nbsp;Основната му цел ще бъде популяризиране на новостите в българското винопроизводство и развитието на винен туризъм в Сухиндол.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
