

	<div class="art">
		<div id="article_text" class="s4">
			
			
			<p>
	<strong>&quot;Алфа Рисърч&quot;: 2013 - една особено лоша година</strong></p>
<p>
	В. Капигал Daily</p>
<p>
	За 47% от българите годината приключва с една от най-негативните равносметки от 1998 г. насам. Тя е съпоставима по сила единствено с настроенията в края на силно кризисни и предхождащите бурни обществени промени години. Основните причини за ескалиращия ръст на отрицателните оценки са икономическото състояние на бизнеса и домакинствата, критично ниското доверие в правителството, външните оценки за ситуацията в страната и липсата на обединяваща цел и идеи за развитието на България. Това показва декемврийското национално представително проучване на социологическа агенция &quot;Алфа Рисърч&quot;, проведено през периода 30 ноември &ndash; 8 декември чрез пряко стандартизирано интервю на 1011 пълнолетни българи.</p>
<p>
	2013 г. минава под знака на три ключови събития. &quot;Протест&quot; е определен с голямо мнозинство (40%) като описващ най-добре духа на изтичащата година. Носители на протеста са и три от поставените в топ 5 събития на 2013 г. &ndash; гражданските протести срещу правителството на Орешарски, започнали след избора на Делян Пеевски за шеф на ДАНС (26%), февруарските протести срещу високите сметки за ток (12%) и студентските протести (10%).&nbsp; &quot;Оставка&quot; е вторият символ на 2013 г., посочена от 27% от анкетираните. За 16% от хората &quot;бежанците&quot; са запомнящият се знак.</p>
<p>
	<strong>През януари ще е ясно купуваме ли нови изтребители</strong></p>
<p>
	В. Капигал Daily</p>
<p>
	&quot;Скоро трябва да вземем решение дали да модернизираме действащите МиГ-29 до края на експлоатационния им период през 2029 г. или да придобием нов многоцелеви изтребител за нуждите на военновъздушните сили&quot;. Това обяви министърът на отбраната Ангел Найденов през журналисти в понеделник. Военното ведомство ще внесе проектопостановление по въпроса за одобрение в Министерски съвет в средата на януари.</p>
<p>
	&quot;2014-та година е критична за взимане на решение по темата&quot;, допълни Найденов. За момента не е ясно кой от двата варианта ще бъде предпочетен. Ясно е обаче, че проектите са алтернативни, тоест че страната ни не разполага с ресурси и да модернизира МиГ-29, и да закупи натовски изтребители.</p>
<p>
	&quot;Около 160 млн. лв. са необходими за модернизацията на авиониката на руските бойни самолети, които имаме на въоръжение&quot;, каза още Ангел Найденов. Според него само модернизацията и поддръжката на летателната годност на МиГ-овете ще струва около 450 млн. лв.</p>
<p>
	<strong>Топлоцентралата в Банско има нов собственик</strong></p>
<p>
	В. Капигал Daily</p>
<p>
	Централата на дървесни остатъци, която осигурява отоплението на Банско, е с нов собственик. Дружеството &quot;Тевно&quot; е купило инсталацията от Уникредит Булбанк, която я взе от &quot;Бул еко енергия&quot; като обезпечение по кредит. Това става ясно от доклад на Държавната комисия за енергийно и водно регулиране (ДКЕВР), с който се иска прехвърлянето на лицензиите за работа на централата към новия собственик. От документа на енергийния регулатор не става ясно на каква стойност е сделката. Банката кредитор пусна за продан централата и земята към нея, които са обезпечение по заема, взет от &quot;Бул еко енергия&quot;.</p>
<p>
	Тогава един от старите акционерите в централата - Иван Хиновски, който е председател на Българския енергиен форум, коментира пред &quot;Капитал Daily&quot;, че цената най-вероятно е около 2.4 млн. евро, колкото са били непогасените задъжления към банката. Дали цената на сделката е такава не е ясно.</p>
<p>
	<strong>БСП и ДПС постигнаха компромис за предсрочното пенсиониране</strong></p>
<p>
	В. Сега</p>
<p>
	Българите, на които не им достига 1 г. до пенсионна възраст, ще могат да се пенсионират с 85% от пенсията си през 2014 г. Това е компромисният вариант, за който БСП и ДПС са се договорили, за да може социалистите да изпълнят предизборното си обещание за гъвкавото пенсиониране, обяви в Русе депутатката от &quot;Коалиция за България&quot; Екатерина Заякова. Според нея предложението ще се гласува още тази седмица в парламента.</p>
<p>
	Намалената пенсия ще се получава до навършване на общите пенсионни условия. Но за да имат право на подобна привилегия, жените и мъжете трябва да имат нужния за пенсия стаж - съответно 34.8 г. и 37.8 г. Компромисният вариант е доста орязан, тъй като предизборното обещание на БСП бе всеки да има право на предсрочно пенсиониране, ако не му достигат до 2 години стаж и възраст общо. От НОИ изчислиха, че за спазване на предизборното обещание ще трябват над 30 млн. лв. за 2014 г., тъй като от него биха се възползвали около 13 000 нови пенсионери. Парите обаче не са предвидени в бюджета за 2014 г. ДПС не подкрепиха варианта на БСП, а се въздържаха в социалната комисия и предложението не мина. След преговори двете партии все пак са стигнали до компромисния вариант. За него обаче няма никакви разчети, нито предвидени пари в бюджета.</p>
<p>
	<strong>В Баку подписват газов проект</strong></p>
<p>
	В. Стандарт</p>
<p>
	Министър-председателят Пламен Орешарски ще бъде на еднодневно посещение в Азербайджан днес. В столицата Баку премиерът ще присъства на официалната церемония по подписване на крайното инвестиционно решение на проекта &quot;Шах Дениз 2&quot; и ще се срещне с президента на Азербайджанската република Илхам Алиев. В Баку за церемонията се очаква да пристигнат европейският комисар по енергетика, премиери и министри от Италия, Великобритания, Гърция, Албания, Турция, Грузия, както и мениджъри на множество нефтени компании, информира още бТВ. Световният интерес към този проект е заради това, че за първи път се планира газ да бъде доставян от дъното на Каспийско море до европейския пазар. &quot;Шах Дениз-2&quot; е проект, чиято стойност се оценява на 25 милиарда долара.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	
