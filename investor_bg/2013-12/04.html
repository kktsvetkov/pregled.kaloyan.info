

	<div class="art">
		<div id="article_text" class="s4">
			
			
			<p>
	<strong>Парите по &quot;Околна среда&quot;: пълна проверка или процент за загубване</strong><br />
	<em>в. Капитал Daily</em></p>
<p>
	Стотици проекти и хиляди обществени поръчки по програма &quot;Околна среда&quot; трябва да бъдат проверени наново или програмата да загуби процент от финансирането си. Това става ясно от писмото на Европейската комисия, което е изпратено в края на миналата седмица до София, за да обясни прекъснатите плащания по програмата. &quot;Капитал&quot; се запозна със съдържанието на писмото чрез източници от комисията.</p>
<p>
	Според него европейските одитори, които са били в страната през септември и октомври, са проверили наново четири проекта по програмата и са установили съществени дефекти в поръчките на проверените общини. Установените проблеми са:<br />
	- Недостатъчни финансови корекции (санкции) заради установено смесване на критерии.<br />
	- Недостатъчно дълги уведомителни срокове за подаване на оферти (според директивата на ЕК сроковете са 52 дни).<br />
	- Дискриминация на база членство в Българската търговско-промишлена палата (не е била дадена възможност за кандидатстване на фирми, членуващи в подобни организации в чужбина).<br />
	- Неравнопоставено третиране на кандидатите (в един ревизиран случай е имало кандидат, който е трябвало да отпадне, ако са били приложени правилата за останалите).</p>
<p>
	<strong>Как управляващите се сдобиха със 121-вия депутат</strong><br />
	<em>в. Капитал Daily</em></p>
<p>
	Половин година след началото на работата на това Народно събрание първото напускане на парламентарна група от депутат е вече факт. В началото на днешното извънредно заседание на парламента председателят Михаил Миков съобщи в пленарна зала, че народният представител от ГЕРБ Георги Марков е депозирал молба за напускане на парламентарната група и е пожелал да стане независим. С това депутатите на бившата управляваща партия стават 96.</p>
<p>
	Напускането на Георги Марков не е от чак толкова голямо значение за ГЕРБ, но е ключово за двете управляващи партии БСП и ДПС. Досега те имаха 120 народни представители и не им достигаше един глас за сформирането на мнозинство. Това най-вече касаеше осигуряването на кворума в пленарна зала, необходим за започването на работата на парламента, поради което БСП и ДПС бяха зависими от гласовете на &quot;Атака&quot;.</p>
<br />
<p>
	<strong>Похарченото за битката с конфликта на интереси изпреварва резултатите</strong><em>в. Сега</em></p>
<p>
	За тригодишното си съществуване Комисията за предотвратяване и установяване на конфликт на интереси (КПУКИ) не е показала особена ефективност - едва 11 доведени докрай производства, но пък е изхарчила 3.5 млн. лв. Това е констатирала парламентарната анкетна комисия, която проучва дейността на държавния орган. Депутатското разследване започна през септември по настояване на БСП, ДПС и &quot;Атака&quot; след скандала с откритото от прокуратурата тефтерче на бившия шеф на КПУКИ Филип Златанов. В него се съдържаха инструкции кой от политиците &quot;да се удари&quot;.</p>
<p>
	Според председателя на органа в НС Кирил Добрев (БСП), откакто ГЕРБ са създали КПУКИ през ноември 2010 г. до сега, органът е водил 868 преписки, от които едва 183 са били приключени в законовия срок от два месеца. В 103 случая е бил установен конфликт на интереси, но 92 от решенията са паднали в съда.</p>
<p>
	<strong>Екоминистерството засилва контрола над ГМО, за да спре наказателна процедура</strong><br />
	<em>в. Сега</em></p>
<p>
	Министерството на околната среда и водите пусна за обсъждане промени в Закона за ГМО, с които се цели отмяна на една от 14-те наказателни процедури срещу България в областта на екологията. Според текста се въвежда задължение работата с ГМО в лаборатории за ваксини и др. да се извършва в регистрирани от екоминистерството помещения, които осигуряват адекватна защита дори когато дадените организми не представляват риск за здравето на човека, животните и околната среда. Това ще доведе до прекратяване на процедурата, обещава министър Искра Михайлова в доклада си до Министерски съвет.</p>
<p>
	През април 2012 г. Европейската комисия прикани България да включи в обхвата по контрол и дейности с ГМО без риск за човешкото здраве и околната среда, така че защитата да е пълна и уеднаквена с европейските изисквания. Контролни и регулаторни функции в областта на ГМО имат още няколко институции - социалното министерството, Изпълнителната агенция по околната среда, Българската агенция по безопасност на храните, Изпълнителната агенция по лекарствата и Агенция &quot;Митници&quot;.</p>
<br />
<p>
	<strong>Суперболница под пагон</strong><em>в. Стандарт</em></p>
<p>
	Властта обмисля да слее две от големите ведомствени болници - ВМА и клиниката на МВР, научи &quot;Стандарт&quot; от два различни източника. Совалките текат от няколко месеца, но решение все още няма. Това не е първият опит да се окрупнят двете структури. Подобна идея имаше дори ГЕРБ. Тя бе лансирана лично от бившия вицепремиер Цветан Цветанов. До официално решение обаче и тогава не се стигна.</p>
<p>
	Една от основните причини за вливането на МВР болница във ВМА е намаляването на разходите чрез премахването на дублиращите се структури и оптимизиране на управлението. Идеята е да се създаде обща шапка, която да управлява клиниките, а хората в тях да се запазят. За да се направи подобна промяна обаче, са нужни поне няколко месеца, защото трябва да се инициират законови промени.</p>
<p>
	<strong>В България масово се продава опасна течност за чистачки</strong><br />
	<em>в. Новинар</em></p>
<p>
	Всички продукти, които съдържат метанол, са забранени в страните от Европейския съюз. Миналата година Финландия забрани химикалки, които са с непосредствен токсичен ефект и съдържат 3% метанол. През май в Полша бе забранена продажбата на продукти за широко потребление, съдържащи повече от 3% метанол, в която категория попада течността за чистачки.</p>
<p>
	Добрите европейски практики не само че остават без приложение в България, но тази опасна течност се продава дори на промоция и е два пъти по-евтина от безопасната етанолова течност.</p>
<br />
<p>
	<strong>Пазарът на компютри се срина</strong><em>в. Новинар</em></p>
<p>
	Пазарът на компютри в световен мащаб се срина, съобщиха анализатори.</p>
<p>
	Ситуацията в потребителския сегмент е по-лоша, отколкото на пазара като цяло пише TechNews.bg. Според прогнозите спадът на продажбите ще бъде с над 10 на сто спрямо миналата година, като само за потребителския сегмент се очаква понижение от 15 на сто.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
