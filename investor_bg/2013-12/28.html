

	<div class="art">
		<div id="article_text" class="s4">
			
			
			<p>
	<strong>15% данък за богатите</strong><br />
	<em>в-к Стандарт</em></p>
<p>
	БСП не се е отказала от въвеждането на подоходното облагане на физическите лица. В голямата си част хората ще продължат да плащат 10-процентен налог. Но в Бюджет 2015 година е почти сигурно, че ще бъде заложен данък за богатите.&nbsp;Така социалистите ще спазят предизборното си обещание за въвеждане на различни ставки при различните доходи.&nbsp;<br />
	<br />
	Размерът на данъка за богатите, както и прагът, от който ще действа, ще бъде коментиран и изчислен допълнително. Но вече има работни предложения хората с по-високи доходи да плащат вместо десет - 15 или 16 процента данък. Масовата част от работещите, които са с доходи под примерния таван, ще продължат да дават на държавата десятък.<br />
	<br />
	&quot;С бюджета за 2014 година вече е направена първата стъпка и до края на мандата ни ще имаме диференцирано облагане, сега започнахме с реалното премахване на плоския данък за хората с най-ниски доходи и това е правилната крачка&quot;, съобщи за &quot;Стандарт&quot; соцлидерът Сергей Станишев. От следващата година се въвежда техника, която не е на необлагане на дохода, а на връщане на обложения доход за най-бедните. Този ефект ще бъде усетен от хората в началото на 2015 година след подаване на данъчна декларация. По предварителни сметки тогава държавата ще върне около 150 милиона лева на хората с най-ниски доходи. И тази мярка ще засегне около 200 000 души.<br />
	<br />
	&quot;И аз бих искал незабавно да поправим щетите, нанесени върху доходите на хората от управлението на Борисов. Но още в кампанията казвах, че следващият мандат ще премине в наваксване и в опит да върнем държавата в състоянието, в което я оставихме&quot;, заяви още Станишев. Налогът за богатите е мярка, която е въведена в повечето европейски държави, коментираха ключови експерти от &quot;Позитано&quot; 20. Социалистите обаче ще са предпазливи в предложенията за налога и той задължително ще е под 20 процента.&nbsp;<br />
	<br />
	Запознати припомниха, че в предизборната програма на червените бе заложен вариант на &quot;данък богатство&quot; за доходите над 4500 лв. в размер на 20 процента. Въвеждането на налога обаче ще работи на принципа, че до прага на доход за &quot;данък богатство&quot; ще се плащат 10 процента. А горницата вече ще се облага с новия размер. Най-разпространен по време на кампанията през месец май бе следният пример: &quot;При 5000 лв. заплата се удържат 10% за сумата от 4500 лв. (колкото бе обсъжданият праг - бел. ред.) и 20 процента за остатъка от 500 лв.</p>
<p>
	<strong>Пенсионната възраст пак тръгва нагоре от 2015 г.</strong><br />
	<em>в-к Сега</em></p>
<p>
	Увеличението на пенсионната възраст ще бъде приоритет в работата на социалното министерство и на кабинета през следващата година, в която иначе пенсионната реформа е във ваканция. Управляващите са готови да вземат решения, независимо дали ще има консенсус с експертите, социалните и политическите партньори. Това стана ясно от отчета на социалния министър Хасан Адемов за свършеното през шестте месеца на правителството и основните приоритети за 2014 г.</p>
<p>
	&quot;В социалното осигуряване е необходимо да постигнем висок процент на съгласие за намиране на механизъм за увеличаване на възрастта и стажа. Но компромисите не могат да бъдат неограничени. Убедени сме, че увеличението на възрастта няма алтернатива при тази тежка демографска ситуация&quot;, категоричен беше Адемов, което означава, че управляващите са готови да вземат решения и без консенсус. Той припомни, че за 2013 г. се очаква поредна година с рекордно ниска раждаемост. От здравното министерство обявиха преди дни, че до 17 декември са се родили 59 143 бебета. През 2012 г. ражданията бяха 62 000 и тогава беше отчетено, че това е най-ниската раждаемост от 1945 г. насам.</p>
<p>
	Адемов обещава и сериозни промени в социалното подпомагане. Той отказа да даде детайли как точно ще се променят критериите за подпомагане, но беше категоричен, че ще се мине през ваучерната система, за да може хората да получават вместо пари най-необходимата подкрепа под формата на услуги, както предлага КНСБ, или помощи в натура. Подобна идея имаше за големите ученици, на които вместо детски държавата да осигурява учебници и помагала.</p>
<p>
	<strong>НЗОК иска по-ограничен достъп на пациентите до болница</strong><br />
	<em>в-к Сега</em></p>
<p>
	Пренаписване на клиничните пътеки, за да се ограничи достъпът на пациентите до болниците иска управителят на здравната каса Румяна Тодорова. Вчера Тодорова представи резултатите от мащабни проверки, които НЗОК извърши по повод завишените разходи за октомври и ноември спрямо същите месеци на миналата година.</p>
<p>
	&quot;Пътеките не са добре написани, критериите са изключително ниски и не са коригирани от 7-8 години, а са правени само козметични промени в зависимост кой е бил национален консултант&quot;, заяви шефката на касата. От проверките излиза, че 60% от всички пациенти на болниците са с хронични заболявания. &quot;Това са &quot;удобни&quot; пациенти - тези хора винаги ще бъдат болни от хроничното си заболяване и винаги може да се намери симптом, който да ги вкара в болницата. Резултатите показват колко е лесен достъпът до болница у нас. Най-скъпата помощ - болничната, е най-достъпна&quot;, обясни Тодорова. Един от изводите в резултат на проверката е, че има огромен брой хоспитализации, защото &quot;всеки дошъл в болниците е бил приет&quot;.</p>
<p>
	В 78% от болниците средномесечният разход е надхвърлен значително през октомври и ноември на тази година сравнено със същите месеци на 2012 г. Тодорова посочи и по-фрапантни случаи като &quot;Токуда&quot;, която отчита с по 700 хил. лв. по-високи разходи за всеки от двата месеца, &quot;Александровска&quot; - с по 300 хил. лв. Две пловдивски болници - &quot;Каспела&quot; и &quot;Св. Каридад&quot;, са надхвърлили обичайния бюджет съответно с по 340 хил. лв. и с по 200 хил. лв. за всеки от двата месеца. &quot;Има и такава болница като тази в Тутракан, която си е качила с 60 хил. лв. дейността. В Тутракан може би от София са отишли хора да се лекуват и затова са вдигнали оборотите&quot;, коментира Тодорова. Отделно всички болници за рехабилитация са увеличили дейността си с по 150-200%.</p>
<p>
	<strong>Правителството дава по 325 лв. помощ на работещите в &bdquo;Ремотекс&rdquo;</strong><br />
	<em>в-к Сега</em><br />
	<br />
	По 325 лв. еднократна помощ за покриването на неотложни нужди ще получат служителите на &quot;Ремотекс&quot;-Раднево, които 10 месеца не са вземали заплати. Социалният министър Хасан Адемов увери, че помощите ще се раздават според закона за социално подпомагане след социална оценка на домакинствата и ще ги получат само тези, които наистина са изпаднали в крайна бедност.</p>
<p>
	В предприятието за ремонт и резервни части на машини в минната промишленост работят около 550 души. &quot;Имам информация, че там работят хора, които са пенсионери и имат други доходи. Няма да е честно и те да получат помощи. Но смятам, че който и да е, когато не е получавал 10 месеца заплати, със сигурност е изпаднал в бедност&quot;, коментира Адемов. Вчера той и икономическият министър Драгомир Стойнев се срещнаха с работещите в &quot;Ремотекс&quot;, за да видят какво още може да се направи за решаване на проблемите им. Очаква се предприятието да бъде национализирано.</p>
<p>
	Според социалния министър няма как да се раздадат помощи и на изненадващо уволнените над 100 души от Бургаските корабостроителници, които също чакат неизплатени заплати и обезщетения за освобождаването си. &quot;Там ситуацията е различна. Те не са получавали 2-3 месеца заплати, но са освободени и могат да кандидатстват за обезщетения&quot;, обясни Адемов.</p>
<p>
	<strong>Пестим за пенсия със застраховка</strong><br />
	<em>в-к Стандарт</em><br />
	<br />
	Българите започнаха да спестяват повече пари за пенсия с дългосрочни застраховки &quot;Живот&quot;, показват данните на Комисията за финансов надзор. От началото на годината до края на октомври са сключени застраховки &quot;Живот&quot; за пенсия или рента на обща стойност над 47,9 млн. лв. Това е със 125,55% повече спрямо първите 10 месеца на 2012 г., когато общият премиен приход от тези полици е 21,25 млн. лв.<br />
	<br />
	Увеличеното търсене на застраховки &quot;Живот&quot; вероятно се дължи и на възможността с тях хората и фирмите да пестят данъци. Гражданите може да намалят данъците си с 10%, като дадат до 10% от годишния си доход за застраховка &quot;Живот&quot;. Същото правило важи и за доброволните вноски в частен пенсионен фонд. Така общо хората може да намалят с 20% данъка върху годишните си доходи. За да се възползвате от това облекчение за доходите от 2013 г., вноските в застрахователните дружества и пенсионните фондове трябва да се направят до края на годината. А последният работен ден за 2013 г. е на 30 декември. След това през 2014 г. в годишната данъчна декларация трябва да се опише какви лични вноски за пенсия или застраховка са направени и хазната ще върне част от платените през 2013 г. налози.<br />
	<br />
	Фирмите също могат да спестят данъци, ако направят застраховка &quot;Живот&quot; на работниците си. Законът признава за разход по 60 лв. на служител месечно, върху които фирмите не дължат данъци. Както за хората, така и за фирмите няма значение дали вноските за застраховки са правени регулярно през годината, или ще се платят накуп в края й.<br />
	<br />
	Като цяло животозастраховането през 2013 г. бележи значителен ръст от 20,45%. Събраните премии от всичките видове застраховки &quot;Живот&quot; са 245,7 млн. лв.</p>
<p>
	<strong>По-рядко купуваме &quot;Каско&quot; за колата</strong><br />
	<em>в-к Стандарт</em><br />
	<br />
	Българите по-рядко застраховат автомобилите си. Намаляват приходите на застрахователите от доброволните полици &quot;Каско&quot;, сочат данните на Комисията за финансов надзор за периода януари-октомври 2013 г.&nbsp;Спрямо същия период на миналата година се отчита спад от 2,14% на общия премиен приход от тази полици. През първите десет месеца на 2012 г. приходите от &quot;Каско&quot; са 348,63 млн. лв., докато за същия период на 2013 г. намаляват до 341,2 млн. лв.<br />
	<br />
	За сметка на това обаче компаниите увеличават приходите си от задължителната &quot;Гражданска отговорност&quot; на шофьорите. Сключените за първите десет месеца на 2013 г. такива полици са на обща стойност 430,8 млн. лв., което е ръст с 9,55%. Ръст има и при застраховките за имущество.<br />
	<br />
	Общо при полиците &quot;Пожар и природни бедствия&quot; и &quot;Други щети на имущество&quot; премийните приходи за десетмесечието на 2013 г. нарастват с 1,29% до 204,4 млн. лв. Като цяло премийните приходи на компаниите от общото застраховане нарастват с 5,08%. Това е много по-добър резултат спрямо същия период на 2012 г., когато имаше спад от 2,3%.<br />
	<br />
	<strong>Разходите за осигуровки растат по-бързо от заплатите</strong><br />
	<em>в-к Новинар</em></p>
<p>
	Разходите на работодателите за осигуровки и обезщетения изпреварват ръста на разходите за трудови възнаграждения. Това сочат предварителните данни на Националния статистически институт (НСИ) за третото тримесечие на 2013 г.<br />
	<br />
	Харчовете за един отработен от служителите час нараства средно с 2,8% спрямо третото тримесечие на миналата година.&nbsp;Най-отчетлив е ръстът в държавното управление, където разходите за осигуровки са се повишили с 9,4% спрямо същия период на миналата година.<br />
	<br />
	Разходите за заплати в държавното управление са се увеличили с 4,9%, а общо за труд за отработен час в сектора са нараснали с 5,9 на сто.</p>
<p>
	<strong>Откраднаха релси за 1,5 млн. лв.</strong><br />
	<em>в-к Новинар</em><br />
	<br />
	Кражбите на жп релси и съоръжения тази година възлизат на 1,5 млн. лв., съобщиха от национална компания &bdquo;Железопътна инфраструктура&rdquo; (НКЖИ).<br />
	<br />
	До края на ноември са регистрирани общо 747 кражби на жп инфраструктура. Посегателствата се извършват в железопътни участъци с интензивно влаково движение. Апашите задигат в районите на гарите и междугарията действащи съоръжения от осигурителната и телекомуникационна техника, както и съоръжения за електрозахранване и енергетика, обясниха от НКЖИ.<br />
	<br />
	Най-често се крадат релси, стрелки и скрепителни елементи, които се предават на вторични суровини. Почти всяка година кражбите в сектора са за над 1 млн. лв., а през 2010 г. са стигнали до 2,5 млн. лв., допълниха от НКЖИ.</p>
<p>
	<strong>Солени глоби за неизвинени отсъствия в Хасково</strong><br />
	<em>в-к Новинар</em><br />
	<br />
	183 семейства са били санкционирани от регионалната дирекция &bdquo;Социално подпомагане&quot; в Хасково.<br />
	Причината била неизвинените отсъствия на техните деца за ноември. Това съобщи регионалният директор &bdquo;Социално подпомагане&quot; Грета Иванова.<br />
	<br />
	От училище най-много са бягали децата в Хасково - 67 малчугани са отсъствали от учебните занятия. Значително по-малко неизвинени отсъствия имат младежите в Димитровград и Симеоновград, съответно с 36 и 22.&nbsp;Маджарово е единственото населено място от област Хасково, където няма наказани заради отсъствия на децата им от училище родители.&nbsp;</p>
<p>
	И този месец има наказани хлапета в предучилищна възраст.&nbsp;Санкционираните са 5 семейства заради 6 деца, като всички с изключение на едно са от Симеоновград, отчете Иванова. Изплатените детски надбавки за ноември се равняват на 1,1 млн. лв. Двойни детски в размер на общо 316 хил. лв. са получили 1004 семейства.</p>

			<div style="display: block; clear: both; padding-top: 10px;"><i>По статията работи: <a href="znvygb:crgre.arlxbi@tznvy.pbz" id="worker_creator_email">Петър  Нейков</a></i></div>		</div>
	</div>

	<!-- Mobile payment branding -->
	
	
