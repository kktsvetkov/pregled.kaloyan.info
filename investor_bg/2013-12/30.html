

	<div class="art">
		<div id="article_text" class="s4">
			
			
			<p>
	<strong>Електронните книги подбиват цените на хартиените</strong></p>
<p>
	<em>в. Стандарт</em></p>
<p>
	Цените на хартиените книги ще се сринат под натиска на евтините електронни книги, предупреждава председателят на Асоциация &bdquo;Българска книга&quot; Веселин Тодоров, цитиран от бТВ.</p>
<p>
	Според него е в ход тотално преструктуриране на книжния пазар заради наложените ниски цени на електронните книги от лидера в онлайн търговията &bdquo;Амазон&quot;, чрез които е бил разрушен комфортният пазар на стандартни книги с мека корица.<br />
	Въпреки тези тенденции обаче, Веселин Тодоров отчита, че модата за четене на електронни книги не е дошла напълно, тъй като водещи си остават традиционните и те трудно ще бъдат изместени.</p>
<p>
	<strong>Новият терминал в Бургас посреща първи гости</strong></p>
<p>
	в. Стандарт</p>
<p>
	Днес новият пътнически терминал на летището в Бургас посреща първите си гости. Те ще пристигнат със самолет от Москва в 13,30 часа.&nbsp;Общо 158 пасажери преминаха през граничния пункт и бяха посрещнати в сектор &bdquo;пристигащи&quot; с шампанско и българска роза за всеки.</p>
<p>
	Новият пътнически терминал на летище Бургас струва над 80 млн лв. и вече е притежание на държавата по силата на договора за концесия.</p>
<p>
	<strong>15% данък за богатите</strong></p>
<p>
	<em>в. Стандарт</em></p>
<p>
	БСП не се е отказала от въвеждането на подоходното облагане на физическите лица. В голямата си част хората ще продължат да плащат 10-процентен налог. Но в Бюджет 2015 година е почти сигурно, че ще бъде заложен данък за богатите.</p>
<p>
	Така социалистите ще спазят предизборното си обещание за въвеждане на различни ставки при различните доходи. Размерът на данъка за богатите, както и прагът, от който ще действа, ще бъде коментиран и изчислен допълнително. Но вече има работни предложения хората с по-високи доходи да плащат вместо десет - 15 или 16 процента данък. Масовата част от работещите, които са с доходи под примерния таван, ще продължат да дават на държавата десятък.</p>
<p>
	<strong>Двойно повече студенти работят</strong></p>
<p>
	<em>в. Новинар</em></p>
<p>
	Два пъти повече студенти са започнали работа през тази година, спрямо миналата. Това показват данни на Агенцията по заетостта, цитирани от бТВ. Според изследването месечните заплати на младежите варират между 400 и 600 лева. В София в момента са регистрирани общо около 1200 студенти, които търсят работа.</p>
<p>
	Данните показват, че за тази година работа са намерили общо 1000 учащи, като от агенцията коментираха, че това е два пъти повече в сравнение с миналата година. Според експертите увеличението най-вероятно се дължи на това, че все повече студенти избират временната заетост и започват нова работа по 2-3 пъти в годината.</p>
<p>
	<strong>Борисов: С 1% намаление на цените на тока сметките ще нараснат</strong></p>
<p>
	<em>в. Сега</em></p>
<p>
	&quot;1% намаление на цената на тока е в статистическата грешка на изчисленията. Аз съм убеден, че това няма да се отрази върху сметките за тока, те ще нараснат. Няма как да не нараснат. Може да бъдат балансирани, в лошия смисъл на думата, и да растат задълженията на НЕК. Хората трябва да знаят, че и НЕК е 100% държавна и се трупат дългове и там. Само популизъм, нищо друго&quot;, коментира лидерът на ГЕРБ Бойко Борисов пред агенция &quot;Фокус&quot; решението на ДКЕВР да намали цената на електроенергията за бита от 1 януари 2014 г.</p>
<p>
	&bdquo;Неслучайно предишните шефове на ДКЕВР напуснаха. Както и устройството на КРС, така и ДКЕВР е извън правителствен орган. Това е обществен, експертен орган. Цената на тока или на водата не зависи от желанието на когото и да било, а е на база на изчисления. Не случайно се наричат независими агенции. В случая те направиха ДКЕВР зависима&quot;, смята той.</p>
<p>
	&nbsp;</p>
<p>
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
