

	<div class="art">
		<div id="article_text" class="s4">
			
			
			<p>
	<strong>Търговците по интернет са най-големите данъчни нарушители, твърдят от НАП</strong></p>
<p>
	<em>в. Capital Daily</em></p>
<p>
	Търговците по интернет се оказват едни от най-големите данъчни нарушители са установили проверките през изминаващата година, съобщи bTV. Служители на Националната агенция за приходите са направили десетки проверки, като са засекли укритите суми през най-големите куриерски фирми, които доставят стоки от интернет търговия и през които минават най-много суми с наложен платеж.</p>
<p>
	Така станало ясно, че масово онлайн търговците не знаят или се правят, че не знаят, че данъчните закони важат и за тях. &quot;В над 80% от случаите сумите нито са осчетоводявани, нито са декларирани, нито върху тях са плащани данъци&quot;, коментира Росен Бъчваров от НАП.</p>
<p>
	От компютърните системи на посредниците &ndash; дистрибуторските или куриерските фирми, данъчните обаче събрали всички необходими им данни - кой, кога, каква сума е получил и за какво. Най-големият акт за годината на търговец, укрил оборот от интернет продажби, е за 70 000 лв, което означава, че печалбата му е била близо 350 000 лв.</p>
<p>
	От организациите за защита на потребителите казват, че законът допуска този вид доставки да са без касова бележка или фактура и това не ощетява купувачите, защото може да се направи с документа за наложен платеж.</p>
<p>
	<strong>Мартин Димитров: Притеснява ме състоянието на НЕК</strong></p>
<p>
	<em>в. &quot;Стандарт&quot;</em></p>
<p>
	Ако има бумеранг, ако има намаление на кредит, то касае по-скоро Националната електрическа компания, която е в много тежко финансово състояние. Това, което мен ме притеснява, е финансовото състояние на НЕК, заяви в студиото на Нова ТВ бившият председател на Комисията по икономика и енергетика в НС Мартин Димитров.</p>
<p>
	Той бе поканен заедно с Таско Ерменков, член на сегашната енергийна комисия в НС, за да коментират евентуалното понижение на цената на тока. Днес ДКЕВР трябва да вземе решение дали да се намали цената с още 1% за дневна и с 10% за нощна електроенергия.</p>
<p>
	По думите на Мартин Димитров сегашното състояние на НЕК е в резултат на проблеми с &quot;Белене&quot; и &quot;Цанков камък&quot;. Възможно решение на сегашния проблем Димитров видя в смяната на състава на регулаторите ДКЕВР и КЗК. Според него, ако това стане, информацията за гражданите ще стане по-достоверна, а решенията ще бъдат пазарно ориентирани.</p>
<p>
	&quot;Аз на мястото на ЕРП-тата бих си позволил да бъда смирено замълчан. Ако например, шефовете на трите ЕРП-та се откажат от годишните си бонуси, това ще позволи на над 40 000 домакинства със средни сметки от около 50 лева месечно, да получат намаление на сметките си с 10% на годишна база&quot;. Това заяви Таско Ерменков &ndash; депутат от Коалиция за България и член на Комисията по енергетика в Народното събрание. Ерменков изчисли, че тримата шефове на ЕРП-тата в страната получавали общо около 3 млн. лв. годишен бонус.</p>
<p>
	Таско Ерменков се обяви за въвеждане на двутарифна цена на електроенергията &ndash; една по-ниска за мнозинството от хората и друга по-висока цена за клиенти с по-голямо потребление, както и въвеждането на отделни цени за почивните дни. &quot;Да направим така, че структурата на електропотреблението да отговаря на интересите на националната икономика&quot;, призова още Ерменков.</p>
<p>
	&quot;Ако пак започнат на строят АЕЦ &bdquo;Белене&quot;, което не го изключвам като хипотеза, дълговете на НЕК ще станат все по-големи и в един момент някое правителство ще трябва рязко да вдигне цената на тока. Това е като цъкаща бомба. Не мога де ви кажа кога точно ще гръмне. Дано никога да не гръмне, но има огромна опасност и аз не виждам как ще бъде избегната&quot; допълни Мартин Димитров.</p>
<p>
	<strong>БДЖ пуска допълнителни вагони за празниците</strong></p>
<p>
	<em>в. &quot;Стандарт&quot;</em></p>
<p>
	190 бързи влака на Българските държавни железници (БДЖ) ще се движат с увеличен състав, съобщиха от националния превозвач. Ще бъдат осигурени допълнителни вагони към влаковете по най-натоварените маршрути за празничните дни. Целта е да се осигури удобното придвижване на пътниците преди и след нова година.</p>
<p>
	Допълнителни вагони ще има за влаковете от София за Бургас, Горна Оряховица, Варна, Пловдив, Стара Загора и Русе.</p>
<p>
	При закупуване на билети за отиване и връщане пътниците могат да ползват отстъпка от 10 до 30%, напомнят от БДЖ.</p>
<p>
	<strong>Между 400 и 700 лв. ще се икономисат при газификация до 31 януари 2014 г.</strong></p>
<p>
	<em>в. &quot;Сега&quot;</em></p>
<p>
	Домакинствата, които сключат договор за газификация с &quot;Овергаз&quot; до 31 януари, ще спестят между 400 и 700 лв. от първоначалната инвестиция. Всички нови клиенти на &quot;Овергаз Запад&quot;, &quot;Овергаз Север&quot;, &quot;Овергаз Юг&quot; и &quot;Софиягаз&quot; ще могат да се възползват от 50% отстъпка от цената за присъединяване. Клиентите на &quot;Овергаз Изток&quot; ще получат и 100% намаление от цената за присъединяване.</p>
<p>
	За да се възползват от промоцията, домакинствата трябва да завършат изграждането на газовите си инсталации до 31 март 2014 г. и да започнат да ползват природен газ. Включването на половин цена не е единственият коледен бонус от &quot;Овергаз&quot;. Всеки клиент, който се е възползвал от промоцията, ще получи и електронен ваучер за синьо гориво за 100 лв. с ДДС. Клиентите, които се намират в блокове или къщи с изградена газова инсталация, финансирана от &quot;Овергаз&quot;, ще получат 100 лв. отстъпка от таксата за включване към инсталацията.</p>
<p>
	Компанията е предвидила и отстъпки за покупка на газови уреди. Намаление до 20% от стандартните цени ще получат клиентите, които решат да се сдобият с газов конвектор от марката МОРА в периода на кампанията. Изискването е те да сключат и платят задълженията си по договор за доставка и монтаж на газовите конвектори.</p>
<p>
	Отоплението на газ е доказано икономично и месечната сметка на тричленно домакинство, което отоплява апартамент от 65 кв. м. на природен газ, е около 110 лв. през зимния период.</p>
<p>
	Ако същото семейство използва за своите битови нужди електрическа енергия, то ще плати към 165 лева, показват изчисленията. Така икономията се равнява на 55 лв., като в тях е включена и топлата вода.</p>
<p>
	Според един от последните доклади на Световната банка България е сред страните - членки на ЕС, с най-висок дял електроенергия в бита. Ето защо потреблението на синьо гориво се насърчава като енергоспестяваща мярка от Еврокомисията и е един от начините страната ни да се избави от етикета &quot;прахосник на енергия&quot;.</p>
<p>
	Газификацията на жилищата и включването им към мрежата, наред с газовото оборудване и системите за битова гореща вода, са в списъка на енергоефективните решения. За тях се отпускат средства в размер между 20 и 35% от цялата инвестиция по програмата REECL, което прави използването на синьо гориво още по-достъпно.</p>

			<div style="display: block; clear: both; padding-top: 10px;"><i>По статията работи: <a href="znvygb:qvzvgne.ihpuri@vairfgbe.ot" id="worker_creator_email">Димитър Вучев</a></i></div>		</div>
	</div>

	<!-- Mobile payment branding -->
	
	
