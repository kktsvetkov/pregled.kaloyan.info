

	<div class="art">
		<div id="article_text" class="s4">
			
			
			<p>
	<strong>Руски фонд ще строи балнеокомплекс в Сапарева баня</strong></p>
<p>
	В. Капитал Dail</p>
<p>
	Мащабен балнеокомплекс, който включва център за профилактика, рехабилитация и генетични изследвания. Това е проектът на руския фонд &quot;Закон, справедливост и милосърдие&quot;, който предстои да се реализира в Сапарева баня. Инвестицията в проекта е за над 18 млн. лв., като общината е осигурила терените, върху които ще се изгражда. Строителството предстои да стартира до края на годината, а проектът се очаква да заработи след около две години с капацитет да обслужва около 2 хил. души на ден. За изграждането му през февруари е създадена компанията &quot;Аква трийтмънт&quot;, която е съвместно дружество между руския фонд &quot;Закон, справедливост и милосърдие&quot; и местната община.</p>
<p>
	<strong>Завръщане към социализма: БСП ще съживява трупа &quot;Химко&quot;</strong></p>
<p>
	В. Капитал Daily</p>
<p>
	В началото беше забавно. Когато група депутати около Волен Сидеров предложиха одържавяване на електроразпределителните дружества, пуск за &quot;Кремиковци&quot; и старт на проекта за строеж нова АЕЦ, пакетът &quot;мерки&quot; изглеждаше като пародия, която (като всяка пародия) предизвиква черен хумор в стил &quot;А защо да не възстановим и ТКЗС, АПК и ергенския данък?&quot;. Няколко дни по-късно за &quot;държавна реиндустриализация&quot; заговори не кой да е, а министърът на икономиката Драгомир Стойнев. При това обявявайки намерения не за стимулиране на частните инвестиции, а за съживяване на отдавна мъртви и доказано нежизнеспособни мастодонти с пари от държавата.</p>
<p>
	Идеята на Драгомир Стойнев, обявена в интервю за в. &quot;Дума&quot;, е &quot;Български енергиен холдинг&quot; (БЕХ) да инвестира близо 50 млн. лв. във възстановяване на производството в &quot;Химко&quot; (в несъстоятелност). От обявената досега информация не става ясно икономическото ведомство да разполага с каквито и да било разчети как точно ще се инвестират 50-те милиона, защо ведомството (което е принципал на БЕХ) е решило да вложи точно толкова в затворен отдавна завод, какви ще са последиците, ако Европейската комисия реши, че това е непозволена държавна помощ, кога и дали проектът ще има някаква възвращаемост.</p>
<p>
	<strong>Занапред БСП и ДПС ще съгласуват законите предварително</strong></p>
<p>
	В. Сега</p>
<p>
	Двете управляващи партии БСП и ДПС поставят отношенията си на нови основи, за да си гарантират спокойствие в бъдеще. Депутатите на двете формации няма да имат възможност да внасят законопроекти без санкцията на съюзниците. Решението е било взето на сбирката на парламентаристите и членовете на правителството в Боровец в края на миналата седмица. Последният проблем, който опъна нервите на партийните ръководства и се превърна в препъникамък в диалога на сегашната власт, е новият Изборен кодекс. Преди седмица зам.-шефът на НС и председател на временната комисия по изготвянето на кодекса Мая Манолова обяви, че до няколко дни вариантът на БСП ще бъде внесен в деловодството. Онзи ден обаче стана ясно, че проектът ще е общ с ДПС, тъй като двете формации не могат да се разберат за редица принципи в кодекса. Известно е нежеланието на движението за преференциален вот, хората на Лютви Местан не искат да се махне изискването на отседналост за местни и евроизбори и категорично въстават срещу активната регистрация.</p>
<p>
	<strong>Столичното парно очаква загуби от 52 милиона лева догодина</strong></p>
<p>
	В. Сега</p>
<p>
	Столичната &quot;Tоплофикация&quot; изпреварва събитията и вече е изчислила какви загуби ще има догодина. Според бизнес плана на дружеството през 2014 г. очакваните приходи са в размер на 567 млн. лв., а планираните разходи са 619 млн. лв. Така се очаква загубата да е около 52 млн. лв.&nbsp;<span style="font-size: 12px;">Разходите са основно за производство на топлинната и електрическа енергия - над 614 млн. лв.</span></p>
<p>
	<strong>ЕВН иска производителите на ток да плащат цена за достъп</strong></p>
<p>
	В. Стандарт</p>
<p>
	EVN България е подала заявление в Държавната комисия за енергийно и водно регулиране за утвърждаване на цена за достъп за всички производители на електрическа енергия, присъединени към разпределителната мрежа на дружеството. Цената - 0,01650 лв./кВт за ден, е изчислена на база договорена мощност, съобщиха в понеделник от австрийската компания. Оттам поясняват, че производителите на енергия както и потребителите предизвикват разходи по диспечиране, инспектиране, измерване на количествата енергия, фактуриране, контрол по спазване на техническите изисквания за ползване на мрежата и други. И тези разходи следва да бъдат за сметка на този, който ги предизвиква, без значение дали е производител или потребител на енергия, защото и в двата случая те ползвали една и съща разпределителна мрежа.</p>
<p>
	От ЕВН съобщават, че предложената цена за достъп за производители на енергия няма да доведе до промяна на крайната цена за потребителите. Предложението на EVN България се различава от въведените през миналата година временни цени за достъп за ВЕИ- производители.</p>
<p>
	<strong>Харчим 4,5 млрд. за Коледа</strong></p>
<p>
	В. Стандарт</p>
<p>
	Българите ще похарчат над 4,5 млрд. лв. в двете седмици около Коледа и Нова година, изчисляват търговци. Потреблението през декември традиционно е от три до пет пъти по-високо, отколкото средното потребление през останалите месеци на годината. Това заяви Мариан Колев от Българската ритейл асоциация.<br />
	Според последните данни на Националния статистически институт, всеки българин харчи малко по-малко от 320 лв. на месец за потребителски нужди като храна, облекло, транспорт и почивки. Ако по Коледа харчим три до пет пъти повече от това, значи, че през двете седмици около празниците ще пръснем между 3,5 и 5,5 млрд. лв., или средно около 4,5 млрд. лв.</p>
<p>
	Очаква се за подаръци всеки от нас да отдели с 2-3% повече отколкото през миналата година, с колкото е и реално отчетеното повишение на оборотите на търговците на годишна база. За предишното Рождество за подаръци сме дали средно по 250 лв., според данни на pazaruvaj.com. Тоест, за да зарадваме близките си тази година, ще ни трябват с около 7 лв. повече, отколкото през декември 2012 г.</p>
<p>
	<strong>Миков договори общи бизнес проекти с Румъния</strong></p>
<p>
	В. Новинар</p>
<p>
	Общи бизнес проекти, възможности за трансгранично сътрудничество и планове за развитие на Дунавския регион обсъди председателят на парламента Михаил Миков с председателя на Камарата на депутатите на румънския парламент Валериу Згоня.&nbsp;Двамата нищиха общите проекти на среща в Букурещ в понеделник, в която участва и румънският премиер Виктор Понта.&nbsp;Дискутирани бяха подробности за съвместните проекти по линия на стратегията на Европейския съюз за Дунавския регион, контактите между бизнеса и отделните общини на двете съседни страни.</p>
<p>
	Обсъдени бяха и двете чувствителни за България и Румъния теми &ndash; присъединяването към Шенген и постигането на целите на Механизма за сътрудничество и оценка.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
