

	<div class="art">
		<div id="article_text" class="s4">
			
			
			<p>
	<strong>Без обяснения БЕХ дава 191 млн. лв. за &quot;Южен поток&quot;</strong></p>
<p>
	<em>в. Капитал Daily</em></p>
<p>
	Българският енергиен холдинг (БЕХ) ще внесе 191 млн. лв. за увеличаване на капитала на проектната компания &quot;Южен поток България&quot;. Това става ясно от поканата за провеждане на общото събрание на дружеството (решенията от общото събрание все още не са публични, но срокът за внасяне е 16 декември). Още толкова пари трябва да предостави и &quot;Газпром&quot;. Посоченият мотив е - за да финансира &quot;втората част от инвестиционната програма на дружеството през 2013 г.&quot;. С това увеличение капиталът на дружеството вече ще стане почти 400 млн. лв.</p>
<p>
	Стъпката е странна, тъй като през тази година така или иначе няма как да бъдат направени големи разходи. Конкурсът за избор на основен изпълнител беше прекратен от проектната компания и нов не е обявяван. В същото време Европейската комисия ясно каза на България, че ако споразумението за газопровода &quot;Южен поток&quot; не бъде променено, то от момента, в който той започне да работи, към страната ще потекат санкции. И на трето място, не е ясно откъде идват средствата в БЕХ (при цялата финансова криза в енергетиката) за това увеличение на капитала.</p>
<p>
	<strong>София ще търси заем от 100 млн. лв.</strong></p>
<p>
	<em>в. Капитал Daily</em></p>
<p>
	След като в края на ноември столичният зам.-кмет по транспорта Любомир Христов предложи Центърът за градска мобилност (ЦГМ) да изтегли заем до 100 млн. лв. заради натрупани близо 97 млн. лв. задължения към операторите в транспорта, предложението вероятно ще получи зелена светлина от общинския съвет днес. Докладът на Христов вече успешно премина през стопанска и бюджетна комисия и ако съветниците дадат финално одобрение, вероятно до края на годината ще бъде стартирана и тръжната процедура за избор на кредитор.</p>
<p>
	В началото на април местното ръководство сключи договор с компанията &quot;Грант Торнтон&quot;, която трябваше да анализира финансовото състояние на градския транспорт и да предложи мерки за погасяване на дълговете му. Според консултанта последното може да се случи само чрез заем, като за обезпечение по договора ще бъдат предоставени бъдещите вземания на ЦГМ и залог на сметките на дружеството.</p>
<p>
	<strong>Първа стъпка към нова приватизация на борсата и депозитара</strong></p>
<p>
	<em>в. Капитал Daily</em></p>
<p>
	Агенцията за приватизация (АП) започна нов конкурс за избора на оценител за готвената приватизация на &quot;Българска фондова борса - София&quot; и &quot;Централен депозитар&quot;. Обявата вече е публикувана, а документи за участие се приемат до 6 януари 2014 г.&nbsp; Междувременно финансовото министерство представи имената на хората, с които иска да направи промени в управителите на борсата. Това бе едно от малкото държавни дружества, в които новото правителство все още не беше направило рокади в ръководството.</p>
<p>
	АП откри ограничен конкурс за изготвянето на анализи на правното състояние, информационни меморандуми и приватизационни оценки на дела на държавата в борсата (50.05%) и в депозитара (43.70%). В конкурса могат да участват физически и юридически лица или обединения, които през последните десет години имат опит в изготвянето на подобни анализи на търговски дружества, &quot;като на поне едно от тях балансовата стойност на активите надвишава 50 млн. лв.&quot;, пише в обявата на агенцията.</p>
<p>
	<strong>ЕС се готви да забрани електронните цигари</strong></p>
<p>
	<em>в. Сега</em></p>
<p>
	Страните от Европейския съюз постигнаха споразумение, според което електронните цигари ще бъдат забранени в общността, ако три страни членки спрат употребата им на своя територия, съобщи електронното издание на &quot;Гардиън&quot;. Според Европейската комисия електронните цигари и течностите, с които се пълнят, трябва да бъдат подложени на същия режим на лицензиране като лекарствата. Последното изискване отпадна в рамките на дебатите между 28-те страни - членки и Европейския парламент.</p>
<p>
	В същото време ЕК предложи и нов пакет от мерки за чист въздух в Европа, които трябва да подобрят качеството на въздуха на Стария континент и да стимулират научноизследователската дейност в тази сфера.</p>
<p>
	<strong>БСП и ДПС уредиха партийния комсомол с още пари и сгради от държавата</strong></p>
<p>
	<em>в. Сега</em></p>
<p>
	Спорни поправки в Закона за младежта бяха предложени от кабинета и бяха приети на първо четене вчера в парламента. С тях се отваря вратичка за допълнително финансиране на младежките партийни организации, сигнализираха депутати от ГЕРБ. Промените бяха гласувани без дебат. От БСП отказаха коментар под претекст, че не са запознати с критиките на опозицията.</p>
<p>
	С поправките се променят условията, на които трябва да отговаря една младежка организация, за да бъде призната за национално представителна. Освен досегашното изискване тя да има не по-малко от 900 членове и да извършва дейност в не по-малко от 30% от общините в страната, се добавят още няколко критерия - в нея да членуват поне 200 физически лица, да има клонове или организации, членове в минимум 6 административно-териториални области, всеки с поне 30 души. Според ГЕРБ през тази вратичка влиза една-единствена организация, създадена преди няколко години - Национален младежки форум, в която членуват младежките структури на БСП, ДПС и присъдружната на социалистите младежка секция на Земеделския съюз &quot;Ал. Стамболийски&quot;, които ще имат определящ глас при разпределянето на 5.3 млн. лв. за 2014 г. за младежки дейности.</p>
<p>
	<strong>Правителството отвори вратите за ново раздуване на администрацията</strong></p>
<p>
	<em>в. Сега</em></p>
<p>
	Правителството направи крачка назад в административната реформа. То се отказа постепенно да намалява работещите извън утвърдената численост на министерствата. Така кабинетът сам саботира намеренията си за 10% съкращаване на администрацията през следващата година.</p>
<p>
	През октомври финансовото министерство изпрати разпореждане до всички министерства и други държавни органи да предприемат съкращение на персонала. То ще влезе в сила от 1 януари 2014 г. и ще засегне не само централната администрация, а и всички второстепенни разпоредители. Изненадващо вчера обаче министрите промениха постановление №66, с което отмениха текстовете за автоматично закриване на незаетите и освободените длъжности в т. нар. допълнително щатно разписание.</p>
<p>
	<strong>Данък десятък за тото печалби</strong></p>
<p>
	<em>в. Стандарт</em></p>
<p>
	Печалбите от хазарт да се облагат с 10% данък. Идеята е на червения депутат Румен Гечев и вече е обсъдена в парламентарната група на БСП, научи &quot;Стандарт&quot;. Подобен налог има в САЩ и би било добре да се въведе и у нас. Но за суми над 3000 лв. например, обясни Гечев. Така малките печалби от тото и други игри няма да се облагат. Промените са обсъдени с депутати от ДПС, но ще бъдат внесени в парламента след коледната ваканция. Дотогава ще се уточни и колко точно да е необлагаемият минимум.</p>
<p>
	<strong>Изплащат влоговете при фалит до 7 дни</strong></p>
<p>
	<em>в. Стандарт</em></p>
<p>
	Вложителите ще могат да започнат да получават парите си в срок от 7 работни дни, след като е взето решение за отнемане на лиценз на банка. За това се договориха лидерите на Европейския парламент и финансовите министри на страните от ЕС. В момента има срок от 20 дни, в който трябва да започне изплащането на депозитите.</p>
<p>
	Слагането на краен срок за изплащане на парите от фонда за гарантиране на влоговете, засега не се предвижда. ЕП изисква всички влогове в ЕС до 100 000 евро да са напълно гарантирани при фалит на банка. Парите във фонда за гарантиране на депозитите във всяка страна от ЕС трябва да бъдат поне 0,8% от общия размер на влоговете, решиха финансовите министри.</p>
<p>
	<strong>Капанчета на всеки 20 км магистрала</strong></p>
<p>
	<em>в. Стандарт</em></p>
<p>
	На всеки 15-20 км от новите магистрали ще има места за почивка на шофьорите - паркинги с постоянни тоалетни и ток. На тези места ще може да се изградят заведения и дори хотели. Това стана ясно при представянето на отчета на министерството на транспорта за свършената работа по ОП &quot;Транспорт 2007-2013&quot; и на проектите за следващия програмен период.</p>
<p>
	Паркинги за задължителните почивки на шофьорите на камиони ще бъдат изградени както по новите участъци на автомагистралите, така и по вече пуснатите в експлоатация трасета, каза зам.-министърът на транспорта Петър Киров. В разговори сме с Агенция &quot;Пътна инфраструктура&quot; (АПИ) за решаването на този сериозен проблем, посочи той.</p>
<p>
	<strong>Бум на незаконното месо преди празниците</strong></p>
<p>
	<em>в. Новинар</em></p>
<p>
	Близо 100 килограма незаконно месо бе конфискувано в Пловдивско. Мръвката се продавала на нерегламентирани тържища в Перущица и Кричим и нямала никакви документи за качество и произход. Незаконен пазар за месо върти търговия и в Стамболийски, съобщи пред Дарик радио и. д. директор на Областната агенция по безопасност на храните в Пловдив д-р Иван Шиков.</p>
<p>
	Той уточни, че в региона единствените регламентирани тържища за мръвки са в Раковски и Асеновград. Шиков подчерта, че е работа на кметовете да контролират незаконните пазари. Само за един месец агенцията е бракувала почти 200 килограма храни, които са изпратени за унищожение към екарисажа във Варна.</p>
<p>
	<strong>Всяко трето евро отива на Балканите</strong></p>
<p>
	<em>в. Новинар</em></p>
<p>
	Всяко трето евро от бюджета на Европейската инвестиционна банка (ЕИБ) ще бъде насочено към балканските страни, които са кандидатки за Европейския съюз.</p>
<p>
	Това стана ясно във вторник късно вечерта, когато европейските институции и държавите членки постигнаха компромис за мандата на банката за дейности извън ЕС до 2020 г.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
