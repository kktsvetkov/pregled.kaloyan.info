

	<div class="art">
		<div id="article_text" class="s4">
			
			
			<p>
	<strong>Ти си следващият</strong></p>
<p>
	<em>в. Капитал Daily</em></p>
<p>
	За инвеститорите в производство на вятърна и слънчева енергия дойде 9 септември. Въвеждането на&nbsp;20% такса върху приходите им по същество е национализация на инвестирания капитал, защото прави доходността от него отрицателна. Освен че показно убива единствения прозрачен сектор в енергетиката, таксата не решава нито един проблем в държавата и обществото.</p>
<p>
	Приходите от нея нямат отношение към проблемите на енергетиката, нито към цените на тока, тъй като тези очаквани 160 млн. лева щели да бъдат със статут на &quot;буфер&quot; в бюджета (пари, които правителството може да изхарчи както и когато реши).</p>
<p>
	<strong>На Иракли ще се строи</strong></p>
<p>
	<em>в. Капитал Daily</em></p>
<p>
	На Иракли ще се строи. Това е решил Бургаският административен съд на 14 ноември. Съдът окончателно е отменил една от двете заповеди на местния строителен контрол (РДНСК - Югоизточен район) от март, с които бяха спрени два от трите строежа на &quot;Емона 2000&quot; и &quot;Дарс инвест&quot; в местността Кладерите в близост до плажа на Иракли. РДНСК ще трябва и да плати разноските по делото на компаниите в размер на 2733 лв.</p>
<p>
	Строителството на въпросния проект (в неговата цялост терените са три) започна в началото на годината и предизвика протести, тъй като попада в две от зоните по &quot;Натура 2000&quot; - защитена зона &quot;Емине&quot; и защитена зона &quot;Емине-Иракли&quot;.</p>
<p>
	<strong>Прокуратурата мотае преписката срещу любимите пиарки на Мирослав Найденов</strong></p>
<p>
	<em>в. Сега</em></p>
<p>
	Софийската градска прокуратура (СГП) подозрително протака преписката срещу бившите пиарки от агенцията по безопасност на храните Кристина Спасова и Лора Димитрова. На 7 октомври т.г. от Върховната касационна прокуратура са наредили преписката да прерасне в разследване за пране на пари и длъжностно престъпление, но близо два месеца по-късно това не се е случило. Това установи проверка на &quot;Сега&quot;. Двете млади дами се прочуха, след като фирмата им &quot;Кей Ем Ком&quot; спечели 50 хил. лв. по обществена поръчка за създаване на профили във &quot;Фейсбук&quot; и &quot;Туитър&quot; на Програмата за развитие на селските райони (ПРСР). ЕК също поиска разследване на случая и още чака резултат.</p>
<p>
	<strong>Приключи сделката за печатницата на БНБ</strong></p>
<p>
	<em>в. Стандарт</em></p>
<p>
	Сделката за печатницата на БНБ вече е факт. В Търговския регистър вече е регистрирано новото дружество &quot;Обертюр Фидюсиер&quot;, като в него 70% от дяловете са притежание на френската печатарска компания &quot;Франсоа Шарл Обертюр Груп&quot; чрез нейно дъщерно дружество, а останалите 30% са на &quot;Печатница на БНБ&quot;. Капиталът на новото дружество е 63,45 млн. лв. За да се защитят интересите на миноритарния собственик, решенията ще се взимат с мнозинство от най-малко 75% от гласовете в общото събрание.</p>
<p>
	Новата фирма се управлява от петчленен съвет на директорите, в който участват сегашният директор на печатницата Георги Симеонов и членът на УС на БНБ Боряна Пенчева. Печатницата се специализира в изработването на банкноти, документи за самоличност, ценни книжа и изборни бюлетини. От ръководството на новото съвместно дружество се надяват, че с влизането на България в eврозоната печатницата на БНБ ще започне да печата и евро, тъй като &quot;Франсоа Шарл Обертюр Груп&quot; има лиценз за това.</p>
<p>
	<strong>Без билбордове по магистралите</strong></p>
<p>
	<em>в. Стандарт</em></p>
<p>
	Рекламните билбордове край магистралите и скоростните отсечки да бъдат забранени, искат от Българска браншова асоциация &quot;Пътна безопасност&quot;. Причината е, че те разсейват шофьорите, а близо една трета от участниците в пътни произшествия катастрофират именно в крайпътни съоръжения. Това стана ясно на кръгла маса, организирана от асоциацията. Между 20% и 30% от катастрофите по пътищата стават именно при сблъсък с единични препятствия като стълбове, билбордове, дървета, като най-много от тези инциденти са на второкласни шосета. Това стана ясно от доклада на Алекси Кесяков - секретар на Държавно-обществена консултативна комисия по проблемите на безопасността на движение по пътищата към Министерски съвет.</p>
<p>
	<strong>Държавата възражда &quot;Химко&quot; с 50 млн. лв.</strong></p>
<p>
	<em>в. Стандарт</em></p>
<p>
	Торовият завод &quot;Химко&quot; ще заработи отново. Това ще стане с инвестиция от страна на държавата във врачанското предприятие в размер на 50 млн. лв., стана ясно от думите на министъра на икономиката Драгомир Стойнев. &quot;Не съм привърженик на приватизацията и целта ни е да реиндустриалираме българската икономика.</p>
<p>
	Предприехме действия в тази посока и вече е изготвен финансов модел за възраждането на &quot;Химко&quot;, за да гарантираме работни места в региона&quot;, заяви той. Вероятно точно този проект визира и финансовият министър Петър Чобанов, който вчера заяви, че през 2014 г. държавата ще инвестира в два големи проекта.</p>
<p>
	<strong>Намаляват цените на билети и карти за лифтове на Витоша</strong></p>
<p>
	<em>в. Стандарт</em></p>
<p>
	Билетът за кабинковия лифт Симеоново &ndash; Алеко, който софиянци най-често използват за да се качат на Витоша, поевтинява с 4 лв. за новия зимен сезон. Новината съобщиха за Стандарт Нюз от дружеството &bdquo;Витоша ски&quot;, което е собственик на лифтовите съоръжения. Така цената на двупосочния билет пада от 14 на 10 лв. Също с 4 лв. по-малко&nbsp;вече ще се плаща за полудневната карта за лифтовете в района на &bdquo;Алеко&quot;. Досега цената бе 26 лв., а новата е 22 лв.<br />
	&bdquo;Взехме това решение водени от принципа за баланс между цени и предлагани услуги, и за осигуряване на по-големи възможности за гражданите за спорт и излет в планината&quot;, коментираха още от съвета на директорите на &bdquo;Витоша ски&quot;.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
