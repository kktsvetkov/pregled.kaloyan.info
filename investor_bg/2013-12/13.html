

	<div class="art">
		<div id="article_text" class="s4">
			
			
			<p>
	<strong>План за раздаване на държавни спортни имоти</strong></p>
<p>
	<em>в. Капитал Daily</em></p>
<p>
	Проектозакон, който силно облекчава раздаването на държавни спортни имоти за клубове и федерации, внесоха депутати от левицата в парламента. Промените в Закона за физическото възпитание и спорта (ЗФВС), които могат да бъдат определени като &quot;поправката ЦСКА&quot;, всъщност създават възможности за доста съмнително преотстъпване на спортни имоти за безвъзмездно ползване от частни структури.</p>
<p>
	Сред вносителите на проекта са двукратният олимпийски шампион Таню Киряков, членовете на управителния съвет на волейболната федерация Петър Кънев и Милко Багдасаров, Татяна Буруджиева, Христо Монов, Ваня Добрева, Филип Попов, Атанас Пъдев, Таско Ерменков и Борислав Гуцанов. В мотивите си те казват, че с промените се цели да се даде трайно решение на въпроса със спортните бази.</p>
<p>
	<strong>Лидл прави 5 дка парк в Младост</strong></p>
<p>
	<em>в. Стандарт</em></p>
<p>
	Лидл ще направи парк с детска площадка и зелени площи, които ще се простират на площ от 5200 кв. м. Мястото за отдих и игри ще се намира край новооткрития филиал на веригата в кв. &quot;Младост&quot; в София. Магазинът в един от най-големите столични квартали беше открит официално за тригодишнината на фирмата на българския пазар. Паркът около него пък се планира да бъде готов за 1 юни 2014 г. Така хлапетата от квартала ще могат да отбележат детския празник с много игри в наистина уютна и приятна обстановка.</p>
<p>
	Компанията, която непрекъснато поддържа и социални инициативи, може да се похвали и с доста атрактивни условия на работа, които предлага на служителите си. 1588 лв. е средната брутна заплата на служителите в Лидл, работещи на трудов договор през месец октомври 2013 г., съобщиха от компанията. Началната основна заплата на новопостъпващ касиер-продавач, работещ на пълно работно време, е минимум 700 лв., като средната заплата на всички касиер-продавачи в Лидл за месец октомври е 920 лв. Лидл България осигурява работа на близо 1500 служители у нас, а средната възраст на заетите е 33 г.</p>
<p>
	<strong>Продават АДИС и станция на кабинета</strong></p>
<p>
	<em>в. Стандарт</em></p>
<p>
	Държавата планира да продаде 100% от капитала на &quot;Агенция дипломатически имоти в страната&quot; (АДИС) и почивната база на Министерски съвет в морския курорт &quot;Св. св. Константин и Елена&quot; през 2014 г. Това гласи планът за работа на Агенцията за приватизация през следващата година.</p>
<p>
	АДИС е изключително апетитна хапка поради множеството имоти, влизащи в състава на дружеството. За неговата приватизация се заговори по времето на кабинета на ГЕРБ, но до стартирането на реална процедура така и не се стигна. Почивната станция на Министерски съвет до град Варна пък включва парк с площ 16 240 кв. м и девет сгради с различно предназначение, в това число хотел на четири етажа с басейн, медицински център, фитнес, ресторант с тераса, заседателни зали.</p>
<p>
	<strong>Бургаската корабостроителница фалира</strong></p>
<p>
	<em>в. Стандарт</em></p>
<p>
	Някогашният мастодонт в тежката промишленост &quot;Бургаски корабостроителници&quot; фалира и спря производство. Всички работници и служители в завода са били уволнени в един и същи ден.&nbsp;Близо 150 души са получили заповеди за съкращение на 6 декември. От тогава заводът не работи. На работа са само двама охранители от външна частна фирма, която има договор да пази базата.</p>
<p>
	Според работниците уволненията са незаконни, тъй като местната инспекция по труда не е била информирана, както изисква законът при масово съкращаване на щата. Работниците твърдят още, че заповедите им за освобождаване са били връчени пред 20-30 въоръжени гардове. &quot;Сигурно ги бяха повикали тези охранители за респект. За всеки случай, ако някой откаже да си подпише заповедта&quot;, разказаха работници.</p>
<p>
	<strong>ДПС напира за повече власт в РВД</strong></p>
<p>
	<em>в. Сега</em></p>
<p>
	Директорите на &quot;Ръководство въздушно движение&quot; да бъдат увеличени от трима на петима, предлага ДПС Камен Костадинов от ДПС. Депутатът, който е шеф на транспортната комисия, е внесъл проект за промени в Закона за гражданското въздухоплаване, според които трябва да се осигури &quot;възможно най-добра и обхватна експертиза&quot;. Заплатите в държавното предприятие започват от 3000 лв., а на него всяка власт гледа като на ясла за уреждане на свои хора.</p>
<p>
	През септември ДПС вкара в борда на РВД Юджел Атилла, ексначалник на канцеларията на Ахмед Доган и бивш зам. транспортен министър. БСП пък настани Антон Джаджев, съпруг на шефката на пресслужбата на кабинета &quot;Станишев&quot; Таня Джаджева.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
