

	<div class="art">
		<div id="article_text" class="s4">
			
			
			<p>
	<strong>Лекари и нотариуси с нови данъчни декларации</strong><br />
	В. &bdquo;Стандарт&rdquo;</p>
<p>
	Нови декларации за авансов данък върху доходите си трябва да подават хората, които сами се осигуряват и плащат налозите си. Става въпрос за професии като лекари, нотариуси и адвокати, които получават доходите си при работа с граждани и трябва сами да внасят налозите си. От 2013 г. тези хора трябва да подават нови декларации за авансовите вноски на данъка върху доходите си. За хората, които работят към фирми, авансовите декларации и вноски към бюджета се подават и плащат от техния работодател. От тази година авансовите вноски на данъка върху доходите извън работната заплата се правят на тримесечие.</p>
<p>
	<strong>Тихият бранител на статуквото</strong><br />
	В. &bdquo;Капитал Daily&rdquo;</p>
<p>
	Три дни след като избраният от парламента Гроздан Илиев положи клетва, в пълен състав Конституционният съд (КС) избра свой председател - професорът по история на българската държава и право в Юридическия факултет на СУ &quot;Св. Климент Охридски&quot; Димитър Токушев. Той е събрал 7 гласа още на първото гласуване. По два гласа са получили Румен Ненков и Благовест Пунев, а Цанка Цанкова - един. Димитър Токушев е назначен в Конституционния съд от президента Георги Първанов през 2006 г.</p>
<p>
	<strong>Хазартна промяна в последния момент</strong></p>
<p>
	В. &bdquo;Капитал Daily&rdquo;</p>
<p>
	В последните дни от работата на този парламент на пожар се гласуват много законопроекти. Покрай спешните и важни промени обаче минават и някои, които оставят впечатление за необосновано бързане. Промъкването на проект от съвсем не обществено значима тема може да се чете и като чист лобизъм. Примерът е с промените в Закона за хазарта, които предстои да бъдат разгледани от парламентарната бюджетна комисия във вторник. Ако бъдат приети, на практика ще отпадне изискването фирми извън ЕС да правят инвестиции и да разкриват работни места, за да получат лиценз за развитие на хазартна дейност в страната.</p>
<p>
	<strong>Агроминистерството дава 3 млн. лв. за портал с неясна нужда</strong><br />
	В. &bdquo;Сега&rdquo;</p>
<p>
	Министерството на земеделието и храните е обявило обществена поръчка за 3 млн. лв. без ДДС, макар че нуждата от нея не е съвсем сигурна. Става въпрос за изработване на интернет портал за достъп до геопространствени данни. От Националната асоциация на зърнопроизводителите (НАЗ) вчера сигнализираха, че за обявеното задание могат да стигнат не 3 млн., а 30 000 лева, тъй като се изгражда платформа, която вече съществува.</p>
<p>
	<strong>Два пъти по-малко висшисти са си купили стаж за пенсия</strong><br />
	В. &bdquo;Сега&rdquo;</p>
<p>
	Едва 765 са българите, които са купили стаж за пенсия срещу времето си за обучение, показва справката на НОИ за 2012 г. Броят им е почти наполовина по-малък от 2011 г. Тогава висшистите, платили част от обучението си, за да им се брои за пенсия, бяха 1594. Малко повече обаче са напазаруваните месеци - 34 при 27 година по-рано. Осигурителни вноски за периода на обучение може да се плащат по всяко време и според експерти е добре това да стане по-рано, тъй като цената на месец стаж расте заедно с минималния осигурителен доход за самоосигуряващите се, върху който се изчислява. В момента тя е 74.74 лв. (процентът за фонд &quot;Пенсии&quot; 17.8% върху 420 лв.).</p>
<p>
	<strong>Кирил Йорданов се бави с оставката си</strong><br />
	В. &bdquo;Новинар&rdquo;</p>
<p>
	Кметът на Варна Кирил Йорданов продължава да шикалкави за оставката си. Въпреки масовото недоволство на варненци срещу него и управлението му той все още се бави с подаването на оставката си. Вчера в съобщение, разпространено до медиите, Йорданов обяви, че ще изчака решението на Общинския съвет за насрочване на извънредно заседание относно оставката му.</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	