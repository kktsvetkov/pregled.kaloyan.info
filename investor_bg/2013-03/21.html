

	<div class="art">
		<div id="article_text" class="s4">
			
			
			<p>
	<strong>Петорка за завода за боклук</strong><br />
	В. &bdquo;Капитал Daily&rdquo;</p>
<p>
	Почти година след подаването на офертите за строеж на епичния завод за боклук на София потенциалните строители намаляха наполовина, а отварянето на петте ценови оферти в сряда показа, че обектът ще струва между 162 и 213 млн. лв., като четири от предложенията са под очакваната от Столичната община прогнозна стойност от 208 млн. лв. Най-ниско предложение даде консорциум &quot;ВСМ-СПХ&quot; (испанско дружество заедно с българския &quot;Строително-предприемачески холдинг&quot;). Но това не му гарантира успеха, защото изчислението на победителя става по сложна формула, която отчита и технически оценки, и бъдещите разходи за преработка на един тон боклук. Неформално дори участниците в процедурата не успяха категорично да посочат кой печели.</p>
<p>
	<strong>Най-много нередности са докладвани в ОЛАФ за &quot;Регионално развитие&quot;</strong><br />
	В. &bdquo;Сега&rdquo;</p>
<p>
	България е докладвала в ОЛАФ 74 нередности за миналата година. Най-много са по програмата &quot;Регионално развитие&quot; - 35. На следващо място е &quot;Околна среда&quot; с 13 и ОПАК с 11. По 5 сигнала има за програмите &quot;Конкурентоспособност&quot; и &quot;Човешки ресурси&quot;, два по &quot;Транспорт&quot;, един по &quot;Техническа помощ&quot;. Сигналите за нередности по земеделските програми, които обичайно са най-много, още не са обобщени. Това стана ясно вчера на заключителната конференция по проект &quot;Повишаване на ефективността в работата на дирекция &quot;Координация на борбата с правонарушенията, засягащи финансовите интереси на ЕС (АФКОС) в МВР&quot;. Именно АФКОС е точката в България, през която минават всички проблеми, свързани с еврофондовете.</p>
<p>
	<strong>Турция пак признава българските дипломи</strong><br />
	В. &bdquo;Сега&rdquo;</p>
<p>
	Турция отново признава българските дипломи за висше образование. Решението е взето от Съвета за висше образование на южната съседка на 19 март. Легализирането на документи, издадени от български висши училища, се възстановява, след като всички процедури бяха замразени в началото на юли 2012 г. Тогава съветът се усъмни в качеството на предлаганото висше образование заради фалшифицирани документи - дипломи и академични справки. В разгара на скандала от просветното министерство обявиха, че става въпрос само за един нередовен документ.</p>
<p>
	<strong>Търсят шефове за 8 митници</strong><br />
	В. &bdquo;Стандарт&rdquo;</p>
<p>
	Митниците търсят началници за осем пунктове и бюра в страната. Последният обявен конкурс е за шеф на Кулата. Документи на мераклиите да оглавят митническото бюро между България и Гърция се приемат до 22 март. Кандидатите трябва да са завършили право, икономика или технически науки и да имат поне степен бакалавър. Другото изискване към тях е да са с поне четири години опит в митническия одит или да имат придобит трети младши ранг в държавната администрация. Заплатата на бъдещия митнически шеф на Кулата ще бъде между 900 и 1200 лв.</p>
<p>
	<strong>Засаждаме 10-15% по-малко картофи</strong><br />
	В. &bdquo;Стандарт&rdquo;</p>
<p>
	Поне 10-15% по-малко картофи ще засадят родните картофопроизводители през настоящата година. Това посочи Венцислав Каймаканов, председател на Националната асоциация на картофопроизводителите, пред Фокус. Новата земеделска година ще започне в близките дни, но за добив и за количества още е рано да се говори, защото не знаем все още какво ще ни поднесе годината. Площите, които ще бъдат засети, ще бъдат доста по-малко, поне с 10-15%, защото засушаването миналата година доведе буквално до фалит някои от колегите, които няма да засаждат тази година&quot;, казва Каймаканов. По думите му по-голямата част от картофите са вносни, защото страната ни произвежда едва 70-80 хил. тона при потребление на около 500 хил. тона годишно.</p>
<p>
	<strong>Държавни помощи за най-уязвимите</strong><br />
	В. &bdquo;Новинар&rdquo;</p>
<p>
	Отпускат допълнително пари на безработни, на семейства за отопление и на деца с увреждания. Най-уязвимите българи ще получат допълнителни държавни помощи. Това ще предложи в петък на тристранка служебният кабинет. Премиерът Марин Райков уточни, че държавата ще се насочи към три групи, на които ще даде пари. &bdquo;Това ще бъдат безработните, децата с увреждания и лицата, на които е отказана целева помощ за отопление&quot;, допълни той. Еднократно финанси ще бъдат отпуснати на 23 300 деца с увреждания и на 36 100 домакинства.</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	