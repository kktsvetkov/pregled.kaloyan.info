

	<div class="art">
		<div id="article_text" class="s4">
			
			
			<p>
	<strong>Туристическа изненада в 12 без 5</strong></p>
<p>
	<em>в. Капитал Daily</em></p>
<p>
	Три дни преди да бъде разпуснат парламентът и без предварително обявление, депутатите приеха на заседание, продължило до 21.30 ч., изцяло нов закон за туризма. Проектът, който въвежда нови регулации за различни подсектори от индустрията, започна да се пише още от идването на правителството на ГЕРБ. Във финалните текстове остана въвеждането на срочна категоризация за повече видове туристически обекти, както и възможността за издаване на електронни туристически ваучери. Отпаднаха обаче идеите на правителството туристическият отрасъл да участва с финансиране в националната реклама.</p>
<p>
	Оттук нататък предстои приемането на 13 наредби по закона, чието писане трябва да започне в рамките на служебния кабинет. Законът за туризма, който се пише от 4 години, изненадващо бе гласуван на второ четене в парламента във вторник вечерта, въпреки че нито една партия не бе заявила, че смята той да попадне сред приоритетните за приключване проекти. По време на гласуването в залата дебати почти нямаше, а части от закона дори бяха гласувани не текст по текст, а като отделни глави от него.</p>
<p>
	<strong>ЕК скастри британски политик заради българите</strong></p>
<p>
	<em>в. Сега</em></p>
<p>
	Еврокомисията се намеси в разгорещен спор, разразил се вчера в ЕП относно страховете на британски политици от евентуален наплив на българи и румънци на Острова догодина. В нарочно изявление Еврокомисията отхвърли нападките на британския евродепутат Найджъл Фарадж и лидер на Партията на независимост като &quot;ксенофобски&quot;, &quot;дискриминационни&quot; и противоречащи на европейските ценности и принципите за недискриминация.</p>
<p>
	Вицепрезидентът на ЕК Марош Шефчович заяви в пленарната зала, че твърденията, свързващи България и Румъния с вноса на престъпност в ЕС и призивите въз основа на това усещане да се предприемат политически действия, представляват стигматизация на двете държави. &quot;От името на Европейската комисия аз отхвърлям това заявление и този подход и се надявам, че и Европейският парламент ще ни подкрепи&quot;, заяви Шефчович под аплодисментите на пленарната зала.</p>
<p>
	<strong>Само 20-ина души успяха да се ожалят на обществения защитник на ЧЕЗ</strong></p>
<p>
	<em>в. Сега</em></p>
<p>
	Около 20-ина души успяха да се ожалят на енергийния омбудсман на ЧЕЗ Радослав Димитров, който вчера приемаше недоволни клиенти в приемната на един от офисите на чешката компания в София. Хората са били приемани по определен ред в зависимост от това кой пръв е посетил клиентския център на ЕРП-то и затова е възможно да е имало и чакащи, обясниха от дружеството. За няколко часа обаче до омбудсмана стигнаха малцина, а по-голямата част от недоволните клиенти бяха посъветвани да се обадят на специалния телефон 02/8958450 или да изпратят жалбата си на cez.ombudsman@cez.bg.</p>
<p>
	<strong>Улицата дава 7 дни на новите</strong></p>
<p>
	<em>в. Стандарт</em></p>
<p>
	Улицата дава една седмица на служебния кабинет на Марин Райков. Бунтарите няма да излизат тази неделя на национален протест, съобщиха за &quot;Стандарт&quot; основните организатори на недоволните в София. &quot;Имаме конкретни искания, те са депозирани пред институциите и очакваме те да ни отговорят. Една седмица е достатъчно дълъг срок, за да покажат, че имат желание да работят в посока на нашите искания&quot;, коментира Дончо Дудев. Ако няма чуваемост между служебния премиер и протестиращите, те ще възобновят протестите в цялата страна. Очакванията са за Райков да направи публичен дебат по исканията. Организаторите заявиха, че вече им е обещана пълна прозрачност в действията на институциите, и призоваха тя да започне веднага, като новият премиер извади приватизационните и концесионните договори, сключени през последните 23 години.</p>
<p>
	<strong>След протестите: Намериха още резерви за евтин ток</strong></p>
<p>
	<em>в. Стандарт</em></p>
<p>
	Нови резерви за намаляването на цената на тока са били намерени след старта на протестите. Става въпрос за скъпата американската ТЕЦ &quot;КонтурГлобал Марица-изток 3&quot;. Когато тръгнаха протестите срещу високите сметки, Министерството на икономиката е започнало преговори с двете американски компании, които държат скъпите ТЕЦ-ове в &quot;Марица-изток&quot;. Идеята е била да бъде намерен вариант за намаляване на цените им, откъдето да се свалят тарифите и за населението, научи &quot;Стандарт&quot; от свои източници. От &quot;Ей И Ес Гълъбово&quot; са реагирали негативно и са отговорили, че имат дългосрочен договор, а цената е твърдо договорена. &quot;КонтурГлобал&quot; обаче са били по-сговорчиви и са се съгласили да направят известни отстъпки.</p>
<p>
	<strong>Поморие е най-застрашеният от наводнение град</strong></p>
<p>
	<em>в. Новинар</em></p>
<p>
	Поморие е най-застрашеният град от наводнение по родното ни Черноморие. Това съобщи Венцислав Николов, шеф на Басейновата дирекция във Варна.</p>
<p>
	По думите му тепърва ще се изготвят карти на районите, които са най-рискови за наводнения в областите край морето. Николов поясни, че според предварителните изследвания в Бургаския регион най-заплашени са населените места по устията на реките Ропотамо и Велека.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.vinabin@vairfgbe.ot" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	