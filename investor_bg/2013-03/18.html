

	<div class="art">
		<div id="article_text" class="s4">
			
			
			<p>
	<strong>Пет важни цели на новия кабинет</strong></p>
<p>
	<em>в. Капитал</em></p>
<p>
	В бурята от емоции покрай назначаването на служебното правителство, покрай новините какво казва майката на новия служебен премиер Марин Райков и дали президентът е забравил да обяви имената на новите министри, встрани от вниманието останаха няколко момента от изказванията на Росен Плевнелиев и част от новите министри. В тях служебното правителство и президентът се опитват да рестартират някои от старите приоритети на държавата, които потънаха в безвремието на оправданията, че сега не му е времето за реформи.</p>
<p>
	Ясно е, че за два месеца електронно правителство няма как да се случи, нито енергетиката ще стане прозрачна и добре функционираща система. Те са опит да се формулират нови политики, които да отговорят на лозунгите от улиците и масовото недоволство от последните седмици. Високите очаквания може дори да са опасни, тъй като могат да принудят правителството да се занимава с планове и стратегии, вместо да гаси пожари. Но служебният кабинет има шанс поне да нормализира говоренето без политиканстване и безсмислени обвинения.</p>
<p>
	<strong>Изборна математика за напреднали</strong></p>
<p>
	<em>в. Капитал</em></p>
<p>
	Тежи ли Искра Фидосова от ГЕРБ колкото Кирил Добрев от БСП или Румен Овчаров от БСП колкото Волен Сидеров от &quot;Атака&quot;? Отговорът е &quot;не&quot;. Може да звучи невероятно, но досега Фидосова, измерена в електорална тежест, беше значително &quot;по-лека&quot; от Добрев.</p>
<p>
	&quot;Тежестта&quot; на едно и също депутатско място в Народното събрание, но в различни избирателни райони на страната никога не е била еднаква. Гласовете, с които Овчаров например е бил избран за народен представител от София, са много повече, отколкото тези за Сидеров в Бургас например. Искра Фидосова като кандидат за депутат от Монтана също е влязла в Народното събрание със значително по-малко гласове, отколкото Добрев в София-област.</p>
<p>
	След почти всички парламентарни избори досега политическите сили говореха за тази несправедливост и неравнопоставеност на мандатите в гласове между различните избирателни райони, но вече около 22 години никой не се наемаше да промени това.</p>
<p>
	В близките дни се очаква Централната избирателна комисия (ЦИК) да излезе с решение, с което да се опита да промени сегашното статукво чрез радикално преразпределение на мандатите в 31-те многомандатни избирателни района. Но твърде вероятно е то да изненада неприятно част от политическите сили.</p>
<p>
	<strong>Нито един гражданин не отиде на обсъждането на завода за боклука</strong></p>
<p>
	<em>в. Сега</em></p>
<p>
	Общественото обсъждане, свързано с един от най-важните проекти на столицата - завода за боклук, мина без нито един гражданин или заинтересувана организация. Вчера софиянци бяха поканени на обсъждане за тегленето на заем, с който да се осигури съфинансирането на общината.</p>
<p>
	&quot;Влошените метеорологични условия са отказали хората да дойдат. Освен това за този проект се говори от толкова много време, че сигурно всичко им е ясно&quot;, коментира пред &quot;Сега&quot; зам.-кметът по финансите Дончо Барбалов. В крайна сметка параметрите на кредита бяха представени само пред администрацията и представители на общинския съвет, които не си спестиха похвалите за добрата работа на управлението.</p>
<p>
	Никой от тях не намери вина в начина и реда на провеждане на общественото обсъждане, които са по-вероятната причина никой да не дойде. Поканата беше публикувана миналия петък в един национален всекидневник и на сайта на общината в секция &quot;Новини&quot;. Въпреки скромната и чисто формална публичност и факта, че обсъждането е в делничен ден, рано сутринта, също не е пречка за гражданите, защото наредбата се спазва, обясниха от общината.</p>
<p>
	<strong>Поръчката за ремонта на софийската централна жп гара затъна в тайни</strong></p>
<p>
	<em>в. Сега</em></p>
<p>
	Централна жп гара София вероятно ще бъде ремонтирана от консорциум &quot;ГБС-Централна гара София&quot; с участници &quot;Главболгарстрой&quot;, &quot;Промишлено строителство холдинг&quot; и &quot;Водстрой 98&quot;, свързана със собственика на Корпоративна търговска банка Цветан Василев. Поръчката, обявена миналата година при прогнозна цена 53 млн. лева без ДДС, върви съмнително бавно и при доста страни обстоятелства.</p>
<p>
	При пълна непрозрачност в сряда са били отворени ценовите оферти, разкри Медиапул. Тогава се разбра, че шест от четирите кандидати са били отстранени и изобщо не са допуснати до подаване на ценови оферти. Така на финалната права остават само обединението на ГБС и консорциумът &quot;Балканстрой - Реминг&quot;.</p>
<p>
	<strong>Гурбетчиите ни по-щедри от чуждите фирми</strong></p>
<p>
	<em>в. Стандарт</em></p>
<p>
	Два пъти повече средства спрямо чуждите инвеститори вкараха българите, живеещи в чужбина, през първия месец на 2013 година. Това сочат предварителните данни на Българската народна банка. През януари емигрантите са пратили на близки и роднини в България 59 млн. евро, докато размерът на преките чуждестранни инвестиции възлиза на едва 30,7 млн. евро. Това е 10 пъти по-малко спрямо чуждите вложения в страната, реализирани през януари 2012 година, когато общата сума на инвестициите възлизаше на 313,4 млн. евро. За разлика от чуждите инвеститори парите, изпратени от сънародниците ни зад граница, запазват нивото си, тъй като през първия месец на миналата година те вляха у нас абсолютно същата сума - 59 млн. евро.</p>
<p>
	<strong>КЦМ е инвеститор №1</strong></p>
<p>
	<em>в. Стандарт</em></p>
<p>
	КЦМ Пловдив бе обявен за инвеститор за 2012 година. Мениджър номер 1 под тепетата за измината година стана собственикът на &quot;Атаро Клима&quot; ЕООД Атанас Рогачев. Призьорите бяха оповестени по време на 11-ото издание на престижния конкурс на вестник &quot;Марица&quot;, който за поредна година отличи най-добрите сред добрите фирми и предприемачи на бляскава церемония късно в четвъртък в &quot;Новотел Пловдив&quot;. За титлите мениджър и инвеститор на годината се състезаваха общо десет фирми и техните управители. Номинациите дойдоха от бизнес организациите в града, както и от общинската и областната администрация. За статуетката и грамотата за &quot;Мениджър на годината&quot; &quot;Атаро Клима&quot; пребори сериозна конкуренция, която има бизнес в Пловдивска област. За миналата година &quot;Атаро Клима&quot; ЕООД успя да удвои оборотите си и така надмина цифрата от 100 милиона лева.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.vinabin@vairfgbe.ot" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	