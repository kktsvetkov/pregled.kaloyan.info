

	<div class="art">
		<div id="article_text" class="s4">
			
			
			<p>
	<strong>Около Враца и Монтана</strong></p>
<p>
	<em>в. Капитал Daily</em></p>
<p>
	До края на годината околовръстният път на Враца може да бъде завършен. Този ангажимент пое главният изпълнителен директор на &quot;Трейс груп холд&quot; Цветан Цонев при подписването на договора за строителство на трасето. Дружеството е част от обединението &quot;Обход Враца&quot;, в което участва и друга компания от холдинга - Пи Ес Ай, Стара Загора, което през лятото на миналата година спечели търга за изграждането на обхода на града. Стойността на проекта е 12.167 млн. лв. без ДДС, а финансирането е от оперативна програма &quot;Транспорт&quot;. Срокът за изпълнение, с който обединението спечели търга, беше 360 дни, но сега стана ясно, че той може да бъде съкратен.</p>
<p>
	Подписването на контракта се забави заради обжалване на класирането на участниците в обществената поръчка от дружеството от групата на Васил Божков &quot;ПСТ холдинг&quot;. &quot;През следващата седмица ще е подписването на договора за строителен надзор за обекта, след което строителството може да започне&quot;, обясни председателя на Агенция &quot;Пътна инфраструктура&quot; Лазар Лазаров.</p>
<p>
	<strong>Външното министерство произвежда посланици по бързата процедура</strong></p>
<p>
	<em>в. Сега</em></p>
<p>
	Трескави рокади по министерствата се правят в последните дни на кабинета на Бойко Борисов. Верните на ГЕРБ кадри се преназначават на длъжности, от които трудно биха могли да бъдат уволнени от следващото правителство. Външният министър Николай Младенов се опитва да издейства и посланически постове за свои приближени, докато правителството още не е разпуснато. Така следващият кабинет ще трябва да се примири пред конфуза да поиска от приемащата страна предложеното лице да бъде сменено.</p>
<p>
	Външният министър е съставил списък с 12 кандидати, към който президентът Росен Плевнелиев е проявил резервираност, научи &quot;Сега&quot; от дипломатически източници.</p>
<p>
	<strong>Директорите на ЕРП-та и топлофикации може да обявяват публично имотите си</strong></p>
<p>
	<em>в. Сега</em></p>
<p>
	Кандидат-депутатите, директорите на електроразпределителните дружества и топлофикациите, българските еврокомисари и всички български чиновници в НАТО трябва да обявяват имуществото и доходите си. Това решиха депутатите, които приеха на първо четене промени в Закона за публичност на имуществото на лица, заемащи висши държавни длъжности. Вносител на законопроекта е лидерът на РЗС Яне Янев.</p>
<p>
	Срокът за предложения по законопроекта между първо и второ четене беше намален на три дни, като намерението е те да бъдат одобрени от този парламента.&nbsp;Нито едно ЕРП не е държавно, всички топлофикации без тази в София, която е общинска, също са частни. Не е ясно как тогава шефовете им ще бъдат задължени да обявяват имотите и парите си по закон, засягащ заемащите висши държавни дружества.</p>
<p>
	<strong>Бойко се връща в Банкя</strong></p>
<p>
	<em>в. Стандарт</em></p>
<p>
	Премиерът в оставка Бойко Борисов ще се върне в родната си къща в Банкя, научи &quot;Стандарт&quot;. Това ще стане веднага след като президентът Росен Плевнелиев обяви състава на новия служебен кабинет на 13 март.<br />
	Сега кабинетът на &quot;Дондуков&quot; 1 на министър-председателя вече е почти готов за сдаване на поста. Доста от даровете на премиера ще останат в сградата. Само тези, които са лични, ще бъдат преместени в къщата в Банкя. НСО ще пази премиера още година по закон. Според осведомени обаче той, както и екипът му в сградата продължават да работят с пълна пара.</p>
<p>
	<strong>Хотелиери плашат с протести</strong></p>
<p>
	<em>в. Стандарт</em></p>
<p>
	Хотелиерите в Слънчев бряг заплашиха с масови протести преди началото на сезона, ако не бъде решен проблемът със собствеността на улиците в курорта. На работната среща с представители на &quot;Слънчев бряг&quot; АД те настояха собствеността да бъде прехвърлена на община Несебър. Проблемът виси от години и провокира напрежение в разгара на всеки сезон. Причината е, че инфраструктурата официално се води собственост на &quot;Слънчев бряг&quot; АД, а дружеството иска хотелиерите да плащат инфраструктурни такси за поддръжката им. Частните собственици обаче се опъват, защото, според тях, се получава дублиране на данъци.</p>
<p>
	<strong>Китайци вдигат фабрика в Бургас</strong></p>
<p>
	<em>в. Стандарт</em></p>
<p>
	Китайски холдинг планира да строи фабрика в Бургас, съобщи зам.-кметът по финансите в морския град Красимир Стойчев. Бизнес делегация от далечната източна страна вече се е срещнала с местните власти и ги е информирала за плановете си. Инвеститорите възнамеряват да прехвърлят едно от своите производства в морския град и освен това да разкрие представителство на голяма търговска верига. В нея ще бъдат пласирани стоките от фабриката. Инвеститорите обаче пазят засега в тайна какво точно ще произвеждат и са помолили местните власти също да бъдат дискретни.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@vairfgbe.ot" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	