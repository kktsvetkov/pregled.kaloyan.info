

	<div class="art">
		<div id="article_text" class="s4">
			
			
			<p>
	<strong>OTP: Работната среда в България сега е нестабилна</strong></p>
<p>
	<em>в. Капитал Daily</em></p>
<p>
	Унгарската OTP Bank, собственик на българската Банка ДСК, обяви, че работната среда в България е нестабилна в момента, но може да се върне към нормалното си състояние до няколко месеца, съобщи Ройтерс. България е вторият най-важен пазар за унгарската институция след Русия. В същото време, посочва заместник-изпълнителният директор на институцията Ласло Бенчик, макроикономическата среда е добра - с нисък дълг, ниски данъци и нисък бюджетен дефицит.</p>
<p>
	OTP отчете 50% ръст в печалбата си за 2012 г. до 122,6 млрд. форинта (около 536,5 млн. долара) спрямо предходната година като 41% от него се дължи на поделенията на банката в чужбина, основно от Русия.</p>
<p>
	От унгарската банка посочват също, че институцията има достатъчно буфери срещу лошите заеми и не се налага те да се увеличават.Необслужваните заеми в банката са достигнали 19,1% през 2012 г. Банката очаква депозитите й да растат паралелно с кредитирането тази година.</p>
<p>
	От институцията обявиха намеренията си да инвестират на най-големия си пазар зад граница &ndash; Русия.</p>
<p>
	<strong>Гръцкият участък от &bdquo;Маказа&ldquo; готов до два месеца</strong></p>
<p>
	<em>в. Новинар</em></p>
<p>
	Гръцкият участък от граничния пункт &bdquo;Маказа&rdquo; да е готов до два месеца, е обещал министър-председателят на Гърция Андонис Самарас на премиера Бойко Борисов в телефонен разговор вчера.</p>
<p>
	Андонис Самарас поискал да се информира за здравословното състояние на Борисов и му пожелал бързо възстановяване, както и успех на предстоящите предсрочни парламентарни избори.</p>
<p>
	По време на разговора Борисов и Самарас потвърдиха още веднъж приятелските връзки и добрите взаимоотношения между България и Гърция.</p>
<p>
	<strong>НЕК ще тегли кредит от 250 млн. евро</strong></p>
<p>
	<em>в. Сега</em></p>
<p>
	НЕК е започнала процедура за вземане на кредит, съобщи енергийният министър в оставка Делян Добрев. Компанията се нуждае от ресурс от 250 млн. евро, като идеята е в момента парите да се осигурят като кредит, а след това той да бъде рефинансиран чрез облигационен заем.</p>
<p>
	Сумата е необходима за изплащане на заема, взет от НЕК за проекта АЕЦ &quot;Белене&quot; от френската банка &quot;Париба&quot;. През май компанията трябва да върне 195 млн. евро.</p>
<p>
	&bdquo;Възможностите са две &ndash; заем и облигация&quot;, каза Добрев. Той обясни, че втората опция е отпаднала поради краткото време. Затова е стартирана процедура за вземане на кредит, който впоследствие може да бъде &bdquo;рефинансиран с облигация&quot;.</p>
<p>
	<strong>Пишем мейл на Енергото колко ни е тока</strong></p>
<p>
	<em>в. Стандарт</em></p>
<p>
	Електроразпределителното дружество Енерго-про ще даде възможност на клиентите си сами да си отчитат тока.</p>
<p>
	Дружеството оперира в Североизточна България. Шефовете му са решили, че е възможно хората сами да си отчитат потребената от тях енергия и да уведомяват доставчика си за консумирания ток с мейл.</p>
<p>
	От понеделник всеки абонат на дружеството може да прати по електронната поща&nbsp; показанията на домашния си електромер. Адресът&nbsp; на който това&nbsp; ще става е service@energo-pro.bg. За да стане ясно чии са клиентските данни, в мейла трябва да фигурира клиентския или абонатен номер на подателя.</p>
<p>
	От енергото обещават, че ще правят и свои проверки и ако има разминаване между твърденията на абоната и отчета на инкасатора, ще важат данните от служебната проверка.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:iragfvfyni.qlnpxbi@vairfgbe.ot" id="worker_creator_email">Венцислав Дяков</a></i></div>		</div>
	</div>

	<!-- Mobile payment branding -->
	
	