

	<div class="art">
		<div id="article_text" class="s4">
			
			
			<p>
	<strong>Bloomberg: ОТЕ обмисля да спре продажбата на Globul</strong></p>
<p>
	<em>в. Капитал Daily</em></p>
<p>
	Гръцката телекомуникационна компания Hellenic Telecommunications Organization SA (HTO), известна още като OTE, може да спре планираната продажба на българското си поделение, съобщи Bloomberg.</p>
<p>
	Като се позовава на източници от компанията, агенцията посочва, че причината е успешното рефинансиране на задълженията от страна на Globul.</p>
<p>
	В публикацията се твърди, че продажбата, която може да доведе до оферта от най-големия турски оператор на мобилни услуги, вече не е толкова наложителна. От ОТЕ са успели да намерят средства на международните пазари, за да платят задълженията на Globul, които подлежат на погасяване през 2013 г. и 2014 г., допълват от Bloomberg.</p>
<p>
	&quot;Проблемите, които имахме с рефинансирането, общо взето са решени. Така че ще трябва да помислим отново - процесът около Globul не е прекратен, той продължава. Но трябва да преосмислим ситуацията, да е оценим отново и да решим на базата на това кое е най-доброто за интересите на акционерите&quot;, казва Михалис Цамас, главен изпълнителен директор на OTE. Цитираните думи са от конферентен разговор с анализатори, проведен на 28 януари.</p>
<p>
	Цамас е определил като &quot;вот на доверие към компанията&quot; фактът, че проведената през януари емисия на корпоративен дълг в размер на 700 милиона евро е бил посрещнат с голям интерес. Емисията е петгодишна и има за цел да помогне за изплащането на над 1 млрд. евро задължения, които трябва да се изплатят през тази и следващата година.</p>
<p>
	<strong>Протестите свалиха цените на храните</strong></p>
<p>
	<em>в. Новинар</em></p>
<p>
	Продуктите, които българинът слага на трапезата си най-често, поевтиняха от началото на протестите срещу монополите в началото на февруари досега.</p>
<p>
	&bdquo;Основните храни не са поскъпнали, наблюдава се дори спад&rdquo;, съобщи за &bdquo;Новинар&rdquo; шефът на Държавната комисия по стоковите борси и тържища Едуард Стойчев. В последните седмици поевтиняват захарта, олиото, оризът, яйцата, лещата, фасулът, кашкавалът, маргаринът. Надолу са и месните продукти.</p>
<p>
	Изключение правят замразените пилета, които през последната седмица са поскъпнали с 0,9 на сто. Причина за това е изискването да не се влага вода в тях. За да компенсират, много производители надуха цените, но това увеличаване постепенно намалява, уточни Стойчев.</p>
<p>
	По думите му единственият продукт със сериозен скок в цената е брашното. Стойността му регистрира ръст от по 1 стотинка всяка седмица. Протестите обаче нямат нищо общо с тази промяна, категоричен е Стойчев. Той увери, че по-скъпото брашно няма да доведе до скок и на хляба.</p>
<p>
	Като цяло цените на всички продукти са стабилни, обобщи Стойчев. Той подчерта, че движението им зависи от количеството внос. Ако е повече, стоките вървят надолу и обратното. Така например от всички плодове и зеленчуци единствено мандарините са поскъпнали с 11 на сто миналата седмица. Причината за това е, че са дефицит, обясни експертът.</p>
<p>
	<strong>Отънелият бюджет не спря кабинета да одобри 380 млн. лв. извънредно</strong></p>
<p>
	<em>в. Сега</em></p>
<p>
	И това правителство не изневери на практиката да приема скандални решения за разпределяне на милиони и приключване на спорни сделки в последния момент. На вчерашното си заседание кабинетът натовари следващото правителство с 350 млн. лв. непланирани разходи по оперативна програма &quot;Околна среда&quot;. Министрите разпределиха и извънредни субсидии за избрани общини и институции на обща стойност 30.5 млн. лв. Това се случи въпреки слабото изпълнение на приходите в бюджета за януари.</p>
<p>
	Никой от изпълнителната власт не аргументира вчера скандалното решение за допускане на 350 млн. лв. непредвидени разходи по оперативна програма &quot;Околна среда&quot;. В краткото прессъобщение на МС се казва само, че министърът на околната среда ще има право да изплати по необходимост до 10% над одобрения финансов ресурс на оперативната програма с цел максимално усвояване на еврофондовете. Бюджетът на оперативната програма е 3.5 млрд. лв. От съобщението става ясно, че парите ще могат да се отпускат до 31 декември 2016 г., тоест решението касае три бъдещи бюджета. Евентуалните разходи за тази бюджетна година и въпросът за наличието на необходимите средства в бюджета изобщо не се коментират.</p>
<p>
	<strong>Бар с 1,50 лв. оборот за пред данъчните</strong></p>
<p>
	<em>в. Стандарт</em></p>
<p>
	Бар на морето отчита 1,50 лв. оборот. При дистанционно наблюдение на нощно заведение с жива музика варненските данъчни са установили, че отчетеното е нереално ниско. Често дневните отчети са 1,50 лв., като има дни, в които&nbsp; фискалното устройство изпраща към НАП нулеви отчети. Екип на &bdquo;Оперативни проверки&rdquo; е посетил луксозния бар и в тяхно присъствие оборотите достигат 1 400 лв.</p>
<p>
	Информацията от компютрите на заведението е копирана от инспекторите и при извършения анализ до момента са установени 70 000 лв. укрит оборот, като дневните обороти от снетата информация се движат между 1200 и 1400 лв.&nbsp; На фирмата ще бъде извършена пълна ревизия за 5 години назад, съобщиха от НАП-Варна.</p>
<p>
	При извършена проверка на шоурум за търговия с метални врати - гаражни, е установено, че фирмата е укрила 67 000 лева оборот за последните 8 месеца. Проверката е извършена по сигнал на граждани, на които не са издадени касови бележки за извършените покупки.&nbsp;</p>
<p>
	В хода на проверката данъчните са иззели 40 договора за изпълнени поръчки, по които няма издадени касови бележки или плащания по банков път. Всичките 40 клиенти на фирмата са потвърдили писмено пред данъчните, че за закупените врати са извършили плащанията в брой, без да им бъдат издадени фискални бонове. Фирмата е отчитала само извършените продажби на други фирми, на които е издавала фактури и касови бележки. Предстои пълна ревизия на търговеца, с цел да се установят и начислят реалните обороти и дължимите данъци.</p>

			<div style="display: block; clear: both; padding-top: 10px;"><i>По статията работи: <a href="znvygb:iragfvfyni.qlnpxbi@vairfgbe.ot" id="worker_creator_email">Венцислав Дяков</a></i></div>		</div>
	</div>

	<!-- Mobile payment branding -->
	
	