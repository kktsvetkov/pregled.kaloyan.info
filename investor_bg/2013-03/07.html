

	<div class="art">
		<div id="article_text" class="s4">
			
			
			<p>
	<strong>Приватизацията на &quot;БДЖ - Товарни превози&quot; леко се отлага</strong></p>
<p>
	<em>в. Капитал Daily</em></p>
<p>
	Два от общо четирите кандидат-купувача на &quot;БДЖ - Товарни превози&quot; са поискали от Агенцията за приватизация да удължи срока за проучване на компанията и за подаване на окончателни оферти и ведомството е склонно да уважи искането. Това съобщиха източници, близки до АП. Най-вероятно новата дата ще е около 25 март.</p>
<p>
	Успоредно с желанието на кандидатите все още има и друга пречка за сделката - 100% от дяловете на&nbsp; &quot;БДЖ - Товарни превози&quot; са запорирани от кредитор на компанията майка. А това прави невъзможно прехвърлянето на акциите от държавния холдинг към частния купувач.</p>
<p>
	Общо четири фирми поискаха да проучат товарния превозвач, като половината от тях са български, а другите чужди. От българска страна за дружеството се състезават собственикът на Параходство &quot;Български морски флот&quot; Кирил Домусчиев и Първа инвестиционна банка. Единствената компания със сериозен опит в жп превозите, която участва в процедурата, е частният румънски жп превозвач Grup Feroviar Roman. Най-непознат за българската публика е последният кандидат - австрийската финансова група Donau Finanz.</p>
<p>
	<strong>НСО въртяла бизнес с жилища, автосервиз и еленско месо</strong></p>
<p>
	<em>в. Сега</em></p>
<p>
	Сметната палата разкри драстични нарушения в Националната служба за охрана (НСО) в момент, когато в парламента е внесен законопроект на ГЕРБ за даване на допълнителни правомощия и екстри на държавните телохранители, а правителството им дари цяло летище край София.</p>
<p>
	Одиторите са установили, че сервизът на НСО е работил и като частна фирма, като е извършвал услуги за външни лица. В три от осемте ведомствени жилища на службата пък са били настанени хора, които нямат нищо общо с нея. Нарушенията са от началото до края на 2011 г. Тогава НСО се ръководеше от ген. Димитър Димитров.</p>
<p>
	<strong>Президентът се ожали, че му &quot;отстрелват&quot; кандидатите за служебен премиер</strong></p>
<p>
	<em>в. Сега</em></p>
<p>
	&quot;Всички мои предложения за премиери на служебния кабинет се отказват, след като удобно ги отстрелват&quot;, оплакал се пред журналисти президентът Росен Плевнелиев в самолета на път за Брюксел. Вчера той отпътува за честването на 70-годишнината от спасяването на българските евреи.</p>
<p>
	Плевнелиев обаче не посочил кои кандидати са били &quot;отстреляни&quot;, нито от кого. За поста бяха спрягани имената на главния секретар на президента Екатерина Захариева и на Саша Безуханова - шеф на &quot;Публична администрация&quot; в &quot;Хюлет-Пакард&quot;. И двете отрекоха. Най-упоритият слух засега е, че за поста се готви Миглена Плугчиева, бивш депутат от БСП, бивш зам.-министър по земеделието в кабинета &quot;Сакскобургготски&quot; и вицепремиер по еврофондовете в кабинета &quot;Станишев&quot;.</p>
<p>
	<strong>Разрешиха ни лечение в Европа</strong></p>
<p>
	<em>в. Стандарт</em></p>
<p>
	Съвсем скоро българите ще имат по-голяма свобода къде да се лекуват. Те ще могат да избират дали да влязат в болница в България или в държава на ЕС. Това предвиждат промени в Закона за здравното осигуряване, които правителството в оставка одобри на последното си заседание. Тази свобода обаче ще бъде само на теория. На практика държавата си залага механизъм, с който да блокира всяко лечение зад граница, алармираха лекари.</p>
<p>
	Идеята е българите с редовни здравни вноски да избират къде да се лекуват - у нас или в чужбина, а касата или министерството да плащат разходите. Лечението в други страни ще става за диагнози, които се финансират и у нас от тези институции. На практика обаче хората няма да имат кой знае какъв избор. Причините за това са няколко. Основната пречка ще е финансова. Здравната каса ще плаща за лечението ни в чужбина толкова, колкото и у нас.</p>
<p>
	<strong>Протестите спрели продажбата на БФБ</strong></p>
<p>
	<em>в. Стандарт</em></p>
<p>
	Политическата ситуация в страната е основната причина, поради която държавата засега се отказва от продажбата на Българска фондова борса - София. &quot;В четвъртък надзорният съвет на Агенцията за приватизация и следприватизационен контрол ще гласува прекратяване на процедурата за приватизация на БФБ&quot;, каза Емил Караниколов, изпълнителен директор на АПСК. Както &quot;Стандарт&quot; първи съобщи, Министерството на финансите в качеството си на принципал на БФБ е изпратило писмо до АПСК с желание процедурата да бъде прекратена. Като мотив се посочва настоящата ситуация в страната.</p>
<p>
	Както е известно, протестите в цяла България бяха насочени срещу енергийните дружества, които са листвани на БФБ. Напрежението доведе до временно спиране на търговията с акциите им. Решението на МФ идва броени дни преди АПСК да стартира официалната процедура за приватизация. Сериозен интерес към БФБ проявяваше Виенската фондова борса, а редица експерти очакваха продажбата да вдъхне живот на иначе неособено активната търговия на фондовия пазар в България.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.vinabin@vairfgbe.ot" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	