

	<div class="art">
		<div id="article_text" class="s4">
			
			
			<p>
	<strong>Кой да направи енергийния одит?</strong></p>
<p>
	<em>в-к Капитал Daily</em></p>
<p>
	Едно от основните обещания на президента Росен Плевнелиев при назначаването на служебното правителство беше извършването на одит на енергийната система. Такъв наистина е необходим и не толкова заради сметките за електроенергия, колкото заради стратегическия хаос, който цари в сектора. Примери могат да се дадат много - oт вечно грешните прогнози на НЕК за бъдещото&nbsp;потребление на електроенергия в страната (основен мотив за строежа на АЕЦ &quot;Белене&quot;) до енергийната стратегия на България, в която се предвижда изграждането на нови ядрени мощности, въглищни централи, възобновяеми източници на енергия, без да се задава въпросът от нуждата им на фона на прокламираното подобряване на енергийната ефективност.<br />
	<br />
	Идеята за одита е той да бъде извършен от външна и авторитетна институция, така че неговата валидност да не може да бъде оспорена. Като се има предвид опитът с АЕЦ &quot;Белене&quot;, където анализът за пазарните перспективи на ядрената централа от инвестиционната банка HSBC беше използван както от противниците на АЕЦ-а, така и от привържениците му, привличането на частна фирма едва ли ще постигне очаквания резултат. Затова предпочитана форма за извършване на проверката е през Европейската комисия. И без това в България европейските институции се ползват с по-голямо доверие от българските.</p>
<p>
	<strong>Нов бизнес модел на &quot;Нетера&quot; и Telenor може да свали още бариерата за достъп до пазара на тв доставки</strong></p>
<p>
	<em>в-к Капитал Daily</em></p>
<p>
	Силно наситен, много конкурентен и ценово ерозирал. Такъв е пазарът на телевизионни доставки в България според кажи-речи всички участници на него. Затова и позакъснялата цифровизация на ефира не се очаква особено силно да повлияе на сектора като цяло - при стотици разпространители, разнообразие от технологии и тарифи на дребно за някои пакети под 10 лв. на месец перспективата за няколко безплатни канала трудно ще предизвика фурор сред вече разглезените потребители. На фона на тази картина, ако проектът на &quot;Нетера&quot; и Telenor, обявен преди няколко дни, успее, конкуренцията сред тв операторите ще стане още по-ожесточена, защото бариерата за достъп до бизнеса ще бъде свалена още повече. Което за клиента е добра новина.</p>
<p>
	Това, което &quot;Нетера&quot; има намерение да предложи на българския пазар с подкрепата на норвежкия Telenor, на практика е нещо като сателитна телевизия на едро. Компанията наема два предавателя на спътника на Telenor Satelite Broadcasting - Thor 6, плаща годишните такси за тях на норвежците, изгражда съответната наземна инфраструктура за приемане на сигнала, след което се договаря с други компании в България да предлагат услуга на дребно през собствената си търговска мрежа под собствената си марка на база на вече създадената технологична платформа. &quot;Ние самите няма да предлагаме доставка на сателитна телевизия на крайни потребители. Това ще правят нашите клиенти оператори&quot;, обясни Невен Дилков, управител и собственик на &quot;Нетера&quot;. Пак доставчиците на дребно ще се занимават и с договорите със създателите на съдържание. По думите на Дилков дружеството вече има преговори с девет потенциални доставчика, но имената им засега се пазят в тайна.</p>
<p>
	<strong>Социалните мерки на кабинета се отлагат поне за април</strong></p>
<p>
	<em>в-к Сега</em></p>
<p>
	&nbsp;Социалните мерки на правителството се отлагат за април. Бюджетът е зле, но това не е притеснително. Всички в държавата трябва да проявят солидарност с най-бедните, макар да е неясно как. Това бяха основните послания на първото заседание на Националния съвет за тристранно сътрудничество вчера след над петмесечно прекъсване на социалния диалог.</p>
<p>
	В началото премиерът Марин Райков, който ден по-рано призова бизнесът да прояви солидарност с най-бедните, успокои работодателите, че правителството не смята да им извива ръцете с административни решения. &quot;Никой не обмисля увеличаване на данъците. Нямаме намерение да упражняваме неправомерен натиск, някакво изкуствено увеличаване на заплатите в частния сектор извън това, за което се разберем&quot;, обясни той.&nbsp;</p>
<p>
	<strong>България е сред най-лошите примери за свобода на словото в ЕС</strong></p>
<p>
	<em>в-к&nbsp;</em><em>Сега</em></p>
<p>
	Заместник-председателят на Европейската комисия и еврокомисар по въпросите на цифровите технологии Нели Крус изрази безпокойството си за медиите в България по време на семинар в Дъблин за медийния плурализъм и свобода. &quot;Ние знаем, че Европа е дом на демокрацията, прозрачността и основните права. Свободните и плуралистични медии са важна част от това. Но не толкова очевидно е как на практика тези ценности да бъдат спазвани&quot;, каза комисар Нели Крус. Тя посочи, че в някои страни от ЕС има проблеми като концентрацията на медии и липсата на разнообразие, наложени ограничения на медиите или държавен контрол, натиск и намеса. Като примери за това еврокомисарят открои три страни - Унгария, България и Великобритания - заради скандал с подслушването в медии на Рупърт Мърдок и последвалото разследване на комисията &quot;Левесън&quot;. Нели Крус посочи, че Европейската комисия има опасения относно прекалената концентрация на медийна собственост в България и липсата на прозрачност. Заради партийна солидарност политиците в Брюксел често подминават този тип проблеми в отделни страни, призна Крус.</p>
<p>
	<strong>ВМЗ-Сопот спасява заплатите със заем от Корпоративна банка&nbsp;</strong></p>
<p>
	<em>в-к&nbsp;</em><em>Сега</em></p>
<p>
	Забавените заплати за един месец назад в закъсалото дружество ВМЗ-Сопот вероятно ще бъдат изплатени със заем от Корпоративна търговска банка (КТБ). Споразумението с банката вече се подготвя, съобщи икономическият министър Асен Василев вчера. Според него ситуацията в дружеството е притеснителна. Василев обаче не обясни нито по какъв начин е избрана КТБ, нито за каква сума става въпрос.</p>

			<div style="display: block; clear: both; padding-top: 10px;"><i>По статията работи: <a href="znvygb:oblpub.cbcbi@vairfgbe.ot" id="worker_creator_email">Бойчо Попов</a></i></div>		</div>
	</div>

	<!-- Mobile payment branding -->
	
	