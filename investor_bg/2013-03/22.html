

	<div class="art">
		<div id="article_text" class="s4">
			
			
			<p>
	<strong>Раздор в туристическия сектор за ресорен зам.-министър</strong><br />
	<br />
	в. Капигал Daily</p>
<p>
	По неофициална информация на &quot;Капитал Daily&quot; на среща с бранша преди няколко дни икономическият министър Асен Василев е предложил на сдруженията да дадат идеи за негов заместник с ресор туризъм. Именно тук организациите са се разминали с предложенията си, което в крайна сметка е довело до сериозни спорове в бранша.</p>
<p>
	Според председателя на софийския туристически район Витан Иванов около становището Иво Маринов да остане и в служебния кабинет са се обединили 10 организации. Причината е, че предстои писането на наредби, свързани с новоприетия закон за туризма, за които има определени срокове. &quot;Който и друг да е на поста, ще се губи време&quot;, коментира Иванов. Преди дни в медиите дори се появиха изказвания на организации, че се готви протест, ако Маринов не бъде върнат на работа.</p>
<p>
	Същевременно с &quot;номинацията&quot; му не са съгласни други сдружения в сектора, които са предложили на министъра други лица. Едно от тях е на бившия директор на агенцията по туризъм в кабинета &quot;Станишев&quot; Анелия Крушкова. &quot;Право и задължение на новия министър е да избере свой заместник. Когато ни попита за мнение, ние предложихме Крушкова&quot;, коментира секретарят на съюза на инвеститорите в туризма Соня Колтуклиева. По думите й тя има достатъчно административен опит, за да навлезе бързо в работата. По неофициална информация са се появили и още две предложения - на заместника на Крушкова в агенцията Станислав Новаков, както и на председателя на Националната асоциация по СПА и уелнес туризъм Станимир Станков. Няма решение</p>
<p>
	<strong>Парното най-евтино на морето</strong></p>
<p>
	в. Стандарт</p>
<p>
	Парното поевтинява от 1 април между 4 и 6%. Държавната комисия за енергийно и водно регулиране предлага от 1 април цената на природния газ да падне с 3,88 %, става ясно от съобщение, публикувано на интернет сайта на ДКЕВР. &bdquo;Булгаргаз&rdquo; предложи преди дни природният газ да поевтинее с 3,22 %. Поевтиняването на природния газ от 1 април с по-малко от 4 % ще намали и цените на топлинната енергия на топлофикациите в страната. Най-високото намаление на цените е за топлинната енергия в Бургас и Плевен - около 6,5 %, съобщава Фокус. В София цената на топлинната енергия ще намалее с около 3,8 %.</p>
<p>
	Днес предложенията на ДКЕВР ще бъдат обсъдени на заседание на Обществения Консултативен съвет към ДКЕВР по въпроси, свързани с образуването на регулираните от ДКЕВР цени с голяма обществена значимост.</p>
<p>
	<strong>Дават 15% от европарите за животни и зарзават</strong></p>
<p>
	в. Стандарт</p>
<p>
	До 15% от средствата за директно подпомагане на фермерите ще може да се отделят за уязвими сектори като животновъдство, овощарство и зеленчукопроизводство. Това съобщи земеделският министър проф. Иван Станков след завръщането си от Съвета на министрите по земеделие в Брюксел.<br />
	Над 80% от предложенията на България за реформата в ОСП са приети, посочи той. Едно от най-важните решения, които са взети, е възможността за прехвърляне на пари от Програмата за развитие на селските райони към директно подпомагане за единица площ след 2014 г.</p>
<p>
	<strong>Финансовата бариера за участие във вота бе качена драстично</strong></p>
<p>
	в. Сега</p>
<p>
	Средно с 20% по-скъпа ще е предстоящата предизборна кампания в обществените медии в сравнение с 2011 г., сочи справката на сайта &quot;Отворен парламент&quot;. Новите, по-високи тарифи за отразяване на кампанията в БНР и БНТ, одобрени от служебния кабинет, предизвикаха остра реакция от страна на няколко неправителствени организации. Като се има предвид, че кампанията е изцяло платена, оскъпяването й ще лиши по-малките партии от достъп до широката публика.</p>
<p>
	В отворено писмо до премиера Асоциацията на европейските журналисти (АЕЖ) призова правителството да преразгледа тарифите и предупреди, че подобни финансови бариери могат да ограничат конституционното право на българските граждани да избират или да бъдат избирани. Журналистите напомнят, че БНТ и БНР са обществени медии и получават финансиране от държавния бюджет именно за да предоставят равна възможност за достъп до ефир.</p>
<p>
	<strong>Постоянно пребиваващите у нас изненадващо се оказали туристи</strong></p>
<p>
	в. Сега</p>
<p>
	Държавата е на път да създаде поредния хаос, този път в сектор &quot;Туризъм&quot;. Причината е новият Закон за туризма, който бе приет от парламента ден преди кабинетът &quot;Борисов&quot; да сдаде властта на служебното правителство. Почти веднага след това браншът започна да настоява президентът да наложи вето върху нормативния акт и го определя като недомислен.</p>
<p>
	Една от причините е, че в новия Закон за туризма има спорни определения на ключови понятия в сектора, сред които и това що е турист. В новата нормативна трактовка това е посетител, чийто престой е най-малко 24 часа, като по този начин прекарва поне една нощ в съответната дестинация. &quot;Работата е там, че не се дава краен срок на посещението, което означава, че например всеки сирийски гражданин, който е на гости на братовчед си и, да кажем, е получил разрешение за постоянно пребиваване, е турист&quot;, каза вчера за &quot;Сега&quot; шефът на Института за анализи и оценки в туризма Румен Драганов. По думите му приемането на закона в 12 без 5 е било очаквано от лобистите.</p>
<p>
	<strong>Заводът за боклук на София ще струва поне 163 млн. лв.</strong></p>
<p>
	в. Сега</p>
<p>
	Почти година след повторния опит да избере изпълнител на завода за боклук Столична община е почти на финалната права. Миналия май станаха ясни кандидатите, а преди два дни бяха отворени и ценовите оферти. До крайната фаза на конкурса бяха допуснати пет от общо 11 кандидата.</p>
<p>
	Най-ниската оферта е на консорциум &quot;ВСМ-СПХ&quot;, в който влизат испанското дружество ВСМ и Строително-предприемачески холдинг на Георги Георгиев. Цената им за построяването на завода е 162.59 млн. лв., а за обработка на тон отпадък - 48.94 лв. Те са получили 72.63 точки за техническото предложение. Най-високата цена е предложена от &quot;Актор-Хелектор&quot; - 213.4 млн. лв., а за обработка на тон отпадък е предложена цена от 60.69 лв. Фирмата е получила най-високата оценка за техническото предложение - 81.53 точки. Прогнозната стойност на общината беше 208 млн. лв.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@vairfgbe.ot" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	