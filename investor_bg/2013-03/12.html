

	<div class="art">
		<div id="article_text" class="s4">
			
			
			<p>
	<strong>Приятел на Бойко Борисов строи в Морската градина в нарушение на ЗУТ</strong></p>
<p>
	<em>в. Капитал Daily</em></p>
<p>
	Близкият приятел на премиера в оставка Бойко Борисов - Александър Сталийски, строи в нарушение на закона във варненската Морска градина. Това са констатирали служители на общинската администрация в града след проверка, извършена още на 21 февруари т.г.</p>
<p>
	Информацията за резултатите от нея бяха оповестени в понеделник, 19 дни след издаването на констативен протокол за извършено нарушение. Фактите от нея стават известни и близо седмица след като кметът на града Кирил Йорданов подаде оставка, след като местната организация на ГЕРБ сне доверието си от него, а областният координатор на партията Иван Портних обясни, че решението е &quot;съгласувано лично с Бойко Борисов&quot;.</p>
<p>
	<strong>Износ с добавена стойност</strong></p>
<p>
	<em>в. Капитал Daily</em></p>
<p>
	Въпреки общия спад на търсенето на български продукти на европейските пазари, заради което общият износ спадна през миналата година, има отрасли с висока добавена стойност, чиято продукция продължава да се радва на нарастващ интерес от западноевропейските клиенти.</p>
<p>
	Положително развитие през миналата година са имали отрасли като&nbsp;машиностроене, фармацевтика, както и производителите на мебели.</p>
<p>
	Обобщените данни на Националния статистически институт за миналата година показват още парадоксалната картина износът да расте към държави в рецесия, но заради временни колебания в активността на отделни големи български компании износът все още растящата германска икономика спада.</p>
<p>
	<strong>Слаб старт на данък лихва</strong></p>
<p>
	<em>в. Капитал Daily</em></p>
<p>
	оре-долу добре, но докога. Така може да се определят&nbsp;8.6 млн. лв.&nbsp;приходи за януари от новия данък, с който от началото на годината се облагат лихвените доходи от депозити на физически лица в банките. Това число съобщи източник на &quot;Капитал Daily&quot; от Министерството на финансите, според когото данните са задоволителни, макар и под оптимистичните очаквания.</p>
<p>
	В проектобюджета за 2013 година управляващите заложиха от облагане на лихвените доходи да се съберат около 150 млн. лв. В същото време прогнозите на банкери тогава бяха, че хазната няма да събере повече от 80 млн. лв., като някои очаквания бяха още по-скептични &mdash; 50 млн. лв. Въпреки че данните от един месец са недостатъчни за изводи и не могат механично да се пренесат за цялата година, януарските приходи показват, че прогнозата на финансовото министерство е била по-скоро оптимистична и реалното изпълнение може да е под поставената цел, но без да предизвика проблеми за публичните финанси.</p>
<p>
	<strong>Добрев: Дипломата на Иванова не е важна за тока</strong></p>
<p>
	<em>в. Стандарт</em></p>
<p>
	Решението на ДКЕВР за цената на тока е законосъобразно, без значение дали председателката на комисията има диплома. Това заяви министърът на икономиката в оставка Делян Добрев.&nbsp;Преди дни се оказа, че председателката на комисията Юлиана Иванова може би няма диплома за висше образование. Добрев обаче не знаел за това.</p>
<p>
	&quot;Пред мен винаги е твърдяла, че е инженер по енергетика, както и пред вас&quot;, каза той. Добрев допълни, че диплома не е виждал.&nbsp;&quot;ДКЕВР е колективен орган, за да бъде в сила едно решение, трябва да има 4 гласа &bdquo;за&rdquo; от 7. На това заседание са присъствали 6 члена на комисията, така че дори да се изключи г-жа Иванова, пак има 5 гласа &bdquo;за&rdquo;, обясни той.</p>
<p>
	<strong>Двоен аршин за нивите</strong></p>
<p>
	<em>в. Стандарт</em></p>
<p>
	Цените на земеделската земя нараснаха значително в последните години. &quot;Купувай, ще поскъпва&quot;, се превърна в мантра на хора, спестили някакви пари. Наричат този тип инвеститори &quot;камикадзета&quot;. &quot;До 2 години те ще разберат, че са купили актив, който не им носи определената доходност. Тогава те или ще продадат, или ще продължат по същия начин, натрупвайки негативите&quot;, коментират от Българската асоциация на собствениците на земеделски земи.</p>
<p>
	Според брокерите на имоти около 20 на сто от хората, участвали на пазара на земеделски земи в последните години, са хора, които нямат никаква представа от земеделие. Те държат нивите си необработваеми или ги дават на арендатори, но с единствената цел да продадат актива в момента, в който им трябват свободни пари. Нивите обаче може да се окажат поредният балон след инвестициите на сляпо в недвижимите имоти, злато и зърно. От началото на 2013 г. обаче се наблюдава сериозен спад в стойността на малките парцели.</p>
<p>
	<strong>Избират купувач на МКБ Юнионбанк до събота</strong></p>
<p>
	<em>в. Стандарт</em></p>
<p>
	Изборът на купувач на МКБ Юнионбанк навлиза в последната обиколка. През тази седмица ще стане ясно окончателно кои обвързващи оферти на кандидат-купувачите ще бъдат приети и допуснати до преговорите с продавача, немската финансова група Bayern LB.</p>
<p>
	Със сигурност се знае, че в битката за апетитния трезор основните играчи са две български банки &ndash; Първа инвестиционна и Банка ДСК с мажоритарен собственик унгарската ОТП. Съвсем сигурно е, че техните обвързващи оферти ще бъдат&nbsp; приети, коментират запознати с процедурата. Те не изключват обаче в последния момент да се появи и трети кандидат, още повече, че такова е желанието и на продавача. Целта е да има повече конкуренция и да бъде постигната по-добра цена. Като трета оферта се очакваше тази на Централна кооперативна банка (ЦКБ), но такава не последва, въпреки че от банката на ТИМ са правили дю дилижънс на МКБ.</p>
<p>
	<strong>Медът удари 10 лв. за буркан</strong></p>
<p>
	<em>в. Новинар</em></p>
<p>
	Медът удари 10 лв. буркана на традиционния открит базар на пчелари в Пловдив.&nbsp;&quot;Цената расте, но тя е наистина много добра за качеството, което предлагаме&rdquo;, обясни Любомир Герев, който е член на Управителния съвет на общинското пчеларско дружество &ldquo;Акация 1899&rdquo;.</p>
<p>
	Разфасовка със сладката стока може да се купи и за 8 лв. За сравнение на изложенията миналата година в столицата бурканът с пчелния продукт излизаше между 5 и 8 лв. Герев изтъкна, че българският мед е уникален със своите микроелементи и витамини.</p>
<p>
	<strong>Треска за злато в Брезник</strong></p>
<p>
	<em>в. Новинар</em></p>
<p>
	Треска за злато е завладяла хората от Брезник и региона. Манията е заради позволението на Регионалната инспекция по околната среда и водите (РИОСВ) да се добиват благородни метали в района. В местността Милин камък край Брезник лежат близо 15 тона злато и 60 тона сребро.</p>
<p>
	В мината за сребро и злато има стотици кандидатстващи за работа, тъй като заплатите ще са над 1000 лв., съобщи бТВ. Предвижда се да бъдат назначени 440 души в производството. Има обаче и хора, които се притесняват, че мината ще е опасна за природата. От РИОСВ увериха, че няма причина за притеснения.</p>
<p>
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	