

	<div class="art">
		<div id="article_text" class="s4">
			
			
			<p>
	<strong>Държавата пуска наново приватизацията на ВМЗ - Сопот</strong><br />
	В. &bdquo;Сега&rdquo;</p>
<p>
	Агенцията за приватизация ще пусне наново процедурата за раздържавяването на Вазовските машиностроителни заводи (ВМЗ) в Сопот. Това ще стане, след като се направи актуализация на оценката на дружеството. Тя трябва да приключи до началото на следващия месец. &quot;Въз основа на оценката ще се изготвят и новите критерии, по които сделката може да стане факт, и едва тогава ще бъде обявена новата процедура&quot;, съобщи пред &quot;Сега&quot; Руси Статков от надзорния съвет на ведомството.</p>
<p>
	&nbsp;</p>
<p>
	<strong>Офшорките ни държат парите си у нас</strong><br />
	В. &bdquo;Стандарт&rdquo;</p>
<p>
	Българските фирми, регистрирани като офшорки в Кипър, все още не са притеснени от икономическата ситуация в островната държава. Причината е, че масово те не държат парите си там, а в България. Това обясниха за &quot;Стандарт&quot; икономически анализатори. 2,100 млрд. евро са инвестирали у нас компании, регистрирани в офшорен Кипър, сочат данните на БНБ за чуждестранните инвестиции в България. Сумата е актуална към края на 2011 г. Това поставя кипърските вложения на 5-о по размер място у нас след Холандия (7,786 млрд. евро), Австрия (6,023 млрд. евро), Гърция (2,866 млрд. евро) и Великобритания (2,446 млрд. евро).</p>
<p>
	<strong>Близо 130 нарушения е открила КФН в пенсионните компании</strong><br />
	В. &bdquo;Капитал Daily&rdquo;</p>
<p>
	Всички пенсионни дружества са били цялостно проверени от Комисията за финансов надзор през миналата година, стана ясно от нейно съобщение. Най-честите нарушения в деветте осигурителни компании са били свързани с инвестициите на парите на осигурените. От издадените 129 препоръки през миналата година 55 са били за подобряване на инвестиционната дейност, а 31 са засягали управлението на риска. Останалите нарушения се отнасят за изпращане на информация до клиентите и за работата на управляващите компанията.</p>
<p>
	<strong>Партии скочиха на проф. Константинов</strong><br />
	В. &bdquo;Стандарт&rdquo;</p>
<p>
	Големите партии у нас скочиха срещу шефа на &quot;Информационно обслужване&quot; проф. Михаил Константинов. Причината лидерите на БСП, ДПС и СДБ да искат смяната му е репликата на Константинов, че ако алтернативата на ГЕРБ е Тройната коалиция, той ще стори всичко необходимо това да не се случи. На среща със служебния премиер Марин Райков лидерът на движението Лютви Местан вчера изрази опасенията си за честността на вота.</p>
<p>
	<strong>Социолози регистрират глад за нова популистка партия</strong><br />
	В. &bdquo;Сега&rdquo;</p>
<p>
	Глад за нова, протестна лява партия с националистически уклон регистрират социолозите напоследък. Последните сондажи показват, че протестите не са сринали драматично подкрепата за ГЕРБ и са напомпали съществено резултата на &quot;Атака&quot;. В момента ГЕРБ и БСП са с почти изравнени позиции и при сегашната изборна активност биха спечелили 70% от местата в следващия парламент</p>
<p>
	<strong>Субсидиите за плодове и зеленчуци се бавят</strong><br />
	В. &bdquo;Капитал Daily&rdquo;</p>
<p>
	Субсидиите за качествени плодове и зеленчуци не са били платени в срок до 15 март, като забавянето е свързано с административни неуредици. Това сигнализираха пред &quot;Капитал Daily&quot; производители от бранша. От фонд &quot;Земеделие&quot; коментираха, че в момента се работи по въпроса и парите ще бъдат преведени на фермерите до средата на април. През ноември отново административни проблеми по тази схема за малко да блокират подаването на документи по нея заради липса на одобрен формуляр за кандидатстване.</p>
<p>
	&nbsp;</p>
<p>
	&nbsp;<strong>Подпомагат пострадалите от урагана в Габрово</strong></p>
<p>
	В. &quot;Новинар&quot;</p>
<p>
	Държавата ще подпомогне пострадалите от бедствието в Габрово. Право на еднократната минимална помощ за неотложни ремонтни дейности след ураганните ветрове ще имат приоритетно лицата, които са в доказано тежко социално положение.Сумата ще се отпуска на собствениците на законно построени жилища или лицата, които имат законно право за тяхното ползване и не могат сами да платят ремонтните дейности на причинените от бедствието щети. Друго условие е това да е единственото им жилище.</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	