

	<div class="art">
		<div id="article_text" class="s4">
			
			
			<p>
	<strong>Намалението на тока е за сметка на трите ЕРП</strong></p>
<p>
	в. Капитал Daily</p>
<p>
	Намалението в цената на електрическата енергия от 5 март ще е почти изцяло за сметка на трите електроразпределителни дружества &ndash; ЧЕЗ, ЕВН и &quot;Енерго-про&quot;. Това става ясно от публикуваните на интернет страницата на Държавната комисия за енергийно и водно регулиране (ДКЕВР) доклад и решение за изменение на цените, които в понеделник ще минат задължителното обществено обсъждане.</p>
<p>
	Според изчисленията на регулатора намалението на цените за трите ЕРП ще бъде средно със 7.17% за ЧЕЗ, която обслужва абонатите в цяла Западна България, 7.28% за ЕВН, което ще засегне абонатите в Югоизточна България, и 5.58% за &quot;Енерго-про&quot;, която захранва с електроенергия Североизточна България. За стопанските потребители, ползващи средно напрежение, което включва целия дребен и среден бизнес в България, намаление в цената на тока не се предвижда.</p>
<p>
	<strong>Оставката на кабинета е риск за летния сезон</strong></p>
<p>
	в. Стандарт</p>
<p>
	Оставката на правителството може да засегне един от малкото браншове, който успя не само да оцелее, но и да отбележи ръст в кризата. Парламентът няма да има време да приеме новия закон за туризма, който беше обсъждан през последните две години. В същото време националната реклама на три от най-важните борси за предстоящия летен сезон - в Берлин от 6 до 8 март и в Москва от 16 до 19 март, както и от 20 до 23 март също е поставена под въпрос.</p>
<p>
	Страната ни ще участва с национален щанд. Но кой ще ни промотира като дестинация, след като държавата е в предизборен ступор, питат се от бранша. Туроператори и хотелиери се притесняват, че политическата и социална криза у нас може да доведе до отлив на гости, както се случи в съседна Гърция.</p>
<p>
	Затова е наложително на тези борси представители на държавата да успокоят чуждите партньори, че страната ни е стабилна и летния сезон няма да се превърне във фиаско заради протести и блокирани курорти.</p>
<p>
	<strong>Готвиш вкъщи, вземаш диплома</strong></p>
<p>
	в. Стандарт</p>
<p>
	Техникумът идва у дома. Тапия за професионални знания и умения вече ще може да се получава, дори и без да си ходил на курс за тях. Ако готвиш или шиеш добре, или пък си овладял компютър на високо ниво, можеш да кандидатстваш за сертификат, с който се валидират неформално придобитите знания и умения.</p>
<p>
	Системата е нова и за първи път ще заработи през 2014 година, но съществува в редица страни. От нея могат да се възползват както безработни, така и работещи хора. Ще бъде дадена възможност и на затворниците да наваксат по този начин с професионалната квалификация, казаха от МОМН.</p>
<p>
	<strong>Спряха скъпия ток на &quot;Мариците&quot;</strong></p>
<p>
	в. Стандарт</p>
<p>
	Електроенергийният системен оператор - ЕСО ЕАД разпореди спиране на блокове 3, 4 и 5 в ТЕЦ &bdquo;Марица Изток&rdquo; - 2, както и Втори блок в ТЕЦ &bdquo;Марица Изток&rdquo; - 1 и два от общо 4 блока в ТЕЦ &bdquo;Марица Изток&rdquo; - 3.   </p>
<p>
	От пресцентъра на ЕСО уточняват, че спирането се налага заради изключително ниския износ на електроенергия от страната, който през последните дни се движи в рамките на 160 мегавата, при капацитет на мрежата от 1300 мегавата, както и свитото вътрешно потребление от 3600 мегавата през деня и 3300 мегавата през нощта, с цел осигуряване на баланса и сигурността на Електроенергийната система на страната.</p>
<p>
	<strong>Проверяват зимните курорти и през март</strong></p>
<p>
	в. Новинар</p>
<p>
	Засилени проверки в зимните курорти стартират през март от Областната дирекция по безопасност на храните в Асеновград.&nbsp;Инспекциите ще обхванат предимно търговските обекти и ресторантите и хотелите в Пампорово и Чепеларе.</p>
<p>
	На проверки ще бъдат подложени и търговците по главния път Смолян - Асеновград, които продават на открито консервирани плодове, мед и боб. През втората половина на февруари са извършени 48 проверки, при които са съставени четири акта и е издадено едно предписание, съобщават от Областната дирекция за безопасност по храните.</p>
<p>
	<strong>Енергийната система се оказа пред срив</strong></p>
<p>
	в. Сега</p>
<p>
	Електроенергийната система на България е в драматично тежко състояние, стана ясно вчера. По обяд Митю Христозов от Централното диспечерско управление обяви, че системата е пред неуправляемост - рекордно ниското потребление в страната, замрелият износ и бумът на вятърни и слънчеви централи наложили изключване на тецове.</p>
<p>
	Според него в момента само АЕЦ &quot;Козлодуй&quot; и слънчевите централи били достатъчни да осигуряват необходимия ток. Никога не е имало толкова много слънчеви и вятърни централи и затова по думите на Христозов системата била &quot;пред неуправляемост&quot;. В следващите часове заваляха пояснения, че случващото се било нормално и нямало нищо притеснително в спирането на мощности.</p>
<p>
	<strong>Берлин категорично отлага приема на България в Шенген</strong></p>
<p>
	в. Сега</p>
<p>
	Германският вътрешен министър Ханс-Петер Фридрих заяви пред сп. &quot;Шпигел&quot;, че ще предотврати бързото присъединяване на България и Румъния към Шенгенското пространство. &quot;В случай че двете страни настояват за гласуване за приемане в Шенген по време на срещата на европейските министри по правосъдието и вътрешен ред в четвъртък, то те няма да успеят заради германското вето&quot;, каза Фридрих.</p>
<p>
	&quot;Дори предложението за откриване на границите по въздух и вода не стои на дневен ред&quot;, допълни той. &quot;Разширяването на Шенгенското пространство ще се приеме от нашите граждани само при спазването на основните предпоставки&quot;, каза германският вътрешен министър. &quot;Това засега не е факт&quot;, добави Ханс-Петер Фридрих.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	