

	<div class="art">
		<div id="article_text" class="s4">
			
			
			<p>
	<strong>Магазини за бедни</strong><br />
	В. &bdquo;Стандарт&rdquo;</p>
<p>
	Специални карти ще дават възможност на бедните хора у нас да пазаруват хляб, мляко, яйца, месо на по-ниски цени в магазините. Това ще стане възможно, ако веригите приемат предложението на премиера Марин Райков да продават стоките от първа необходимост на социално слаби българи на заводски цени. Райков обясни офертата си на среща с бизнеса вчера, научи &quot;Стандарт&quot;. На нея присъстваха представители на БСК, БТПП и КРИБ. Според плана &quot;Райков&quot; картите ще са различни според доходите на хората. Колкото по-беден е човекът, толкова по-големи отстъпки ще ползва. Разликата най-вероятно ще трябва да поеме бизнесът. Това е част от апела за солидарност, който премиерът отправи към предприемачите у нас, обясниха от &quot;Дондуков&quot; 1.</p>
<p>
	<strong>Забраниха бирата на плажа</strong><br />
	В. &bdquo;Стандарт&rdquo;</p>
<p>
	Властите в Приморско нокаутираха алкохолния туризъм с едно кроше. Местният парламент прие забрана да се пиянства извън кръчмите. Всеки, който бъде спипан с чашка на плажа, крайбрежната алея или в парка, ще отнесе солена глоба. За първо нарушение санкцията е от 50 до 200 лева, а &quot;рецидивистите&quot; ще олекнат с 5 стотака, обявиха общинарите. От този сезон туристите ще са принудени да вдигат наздравици само в заведенията. Новата безпрецедентна наредба забранява консумацията на алкохол на всички открити места, които са публична или частна общинска собственост.</p>
<p>
	<strong>&quot;Софийска вода&quot; плаща до 52 лева за проектиране на метър канал</strong><br />
	В. &bdquo;Сега&rdquo;</p>
<p>
	&quot;Софийска вода&quot; плаща сериозни суми за външни услуги като проектиране на водопроводи и изработване на реклами на дъщерно дружество. Сумите за метър водопровод достигат до 52 лева. Това става ясно от информация, разпространена от общинския съветник от БСП Георги Кадиев. Това става на фона на искането за увеличение на цената на водата с 14%. От дружеството се аргументират с липса на ресурс за инвестиции. Според данните на Кадиев &quot;Софийска вода&quot; е сключила договор през март 2006 г. за проектантски услуги с &quot;Уотър Индъстри Съпорт енд Едюкейшън&quot;. Проверка в Дакси показва, че собственик на тази фирма е &quot;Софийска вода&quot;, а изпълнителният й директор е Кевин Стърлинг, който беше директор на столичното ВиК при стопанисването му от английската фирма &quot;Юнайтед Ютилитис&quot;.</p>
<p>
	<strong>Служебният министър на образованието тръгна да пише закони</strong><br />
	В. &bdquo;Сега&rdquo;</p>
<p>
	Въпреки късия мандат на служебното правителство и необходимостта от предприемане на спешни мерки като договарянето на нова оперативна програма за образование и наука и безпроблемното провеждане на матурите просветният министър проф. Николай Милошев реши да се заеме с изготвяне на ново законодателство. Милошев счита за важно служебното правителство да подготви промени в един от най-трудно прокараните нормативни актове за последните 20 години - закона за академичния състав, с който бе премахната висшата атестационна комисия и удостояването със звания бе децентрализирано.</p>
<p>
	<strong>80% без работа заради правописни грешки в CV-то</strong><br />
	В. &bdquo;Новинар&rdquo;</p>
<p>
	Правописните грешки в СV-то при търсене на нова работа са изиграли лоша шега на голяма част от кандидатстващите. Около 80 на сто от хората отпадат заради неграмотно написани автобиографии, обясниха експерти. Неподходящи снимки също спъват назначаването.</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	