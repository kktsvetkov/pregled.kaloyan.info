

	<div class="art">
		<div id="article_text" class="s4">
			
			
			<p>
	<strong>Първа победа за зелените централи</strong><br />
	В. &bdquo;Капитал Daily&rdquo;</p>
<p>
	Решението на енергийния регулатор, което само преди шест месеца накара стотици производители на възобновяема енергия да излязат на протести пред сградата на ДКЕВР, беше отменено от Върховния административен съд на първа инстанция като незаконосъобразно. През септември миналата година ДКЕВР въведе временна цена за достъп до електропреносната мрежа за производителите на зелена енергия, с което се отнема между 2 и 40% от техния доход. Официалната цел на таксата беше да покрие разходите, които работата на фотоволтаичните и вятърните централи предизвиква на енергийната система.</p>
<p>
	<strong>Ръст в продажбите на бира</strong><br />
	В. &bdquo;Капитал Daily&rdquo;</p>
<p>
	Производителите на бира в страната нямат причина да не са доволни от 2012 г. След отчетения рязък спад на продажбите в началото на кризата и минималния ръст през 2011 г. миналата година компаниите са повишили пласираните количества с над 8%. Общо 5 242 000 хектолитра бира са били реализирани в страната и чужбина, показват данните на Съюза на пивоварите в България (СПБ), в който към момента членуват почти всички фирми от бранша. По-внимателен поглед обаче показва, че ефектите от кризата все още не са преодолени. Макар че българите не са изключили пивото от потребителската си кошница, те продължават да избират по-евтините варианти като консумацията вкъщи и големите пластмасови опаковки.</p>
<p>
	<strong>Плевнелиев пусна застрояването на дюните, но сезира КС</strong><br />
	В. &bdquo;Сега&rdquo;</p>
<p>
	Президентът е оспорил пред Конституционния съд разпоредби от изменения Закон за устройството на Черноморското крайбрежие, съобщиха от прессекретариата му, цитиран от БГНЕС. Той вече е издал указ за обнародване на закона в &quot;Държавен вестник&quot;. С промените, вместо да забранят строителството върху дюните, депутатите всъщност го разрешиха. Те записаха, че дюните вече може да са в зона А и в зона Б по Черноморието, като върху тях ще могат да се строят обекти от национално значение и такива, свързани с националната сигурност. Аргументът бе, че досегашната забрана можела да спре обекти като &quot;Южен поток&quot;. Плевнелиев оспорва текста, с който се разрешава строителство на техническа инфраструктура (като водопроводи и пр.) върху дюните, и приема, че другите обекти могат да се строят.</p>
<p>
	<strong>Фирмата на Асен Василев се оказа в крехко финансово здраве</strong><br />
	В. &bdquo;Сега&rdquo;</p>
<p>
	Рекламираната като уникална компания за ценообразуване на самолетни билети Everbread, съоснована от министъра на икономиката Асен Василев, е в крехко финансово здраве, показа справка на в. &quot;Сега&quot; в британски фирмен регистър. Компанията има дългове за над 5 млн. британски лири и дори да си събере вземанията от длъжниците, които са за около 46 хил. лири, няма да успее да оправи борчовете си. Паричната наличност на компанията е само около 125 хил. лири, а материални активи липсват, показва последният отчет на Everbread.</p>
<p>
	<strong>210 хиляди с бонуси за топло</strong><br />
	В. &bdquo;Стандарт&rdquo;</p>
<p>
	По 65 лв. бонуси за отопление ще получат най-бедните семейства в България. Близо 210 хиляди домакинства, които тази зима вземаха енергийни помощи, най-вероятно ще бъдат зарадвани с по още една месечна сума. Така ще могат да си платят тока или парното. Това е една от мерките, които служебните министри на финансите и на труда - Калин Христов и Деяна Костадинова, ще предложат на кабинета, научи &quot;Стандарт&quot;. В момента държавата плаща на най-бедните общо 328 лв. за петте зимни месеца.&nbsp; Бонус &quot;топло&quot; да се даде и на пенсионерите, които вземат до 200 лв. на месец, поискаха синдикатите.</p>
<p>
	<strong>1100 лв. помощи за безработни депутати</strong><br />
	В. &bdquo;Стандарт&rdquo;</p>
<p>
	Депутати се запътват към трудовата борса. Макар никой да не призна в прав текст, мнозина са обсъждали този вариант за месеците между двата парламента, показа проверка на &quot;Стандарт&quot;. След като част от депутатите се регистрират като безработни, обезщетението им ще е малко над 1100 лв. месечно. Още повече че така няма да се прекъснат осигурителните им права, защото месеците на борсата се зачитат за трудов стаж. Който пък е бил в неплатен отпуск от предишната служба, ще трябва да го прекъсне още днес.</p>
<p>
	<strong>Сметната палата откри нови нарушения във Варна</strong><br />
	В. &bdquo;Новинар&rdquo;</p>
<p>
	Сметната палата отново се натъкна на нарушения на обществените поръчки във Варна. И последната проверка, извършена от одитния орган в администрацията на варненския кмет в оставка Кирил Йорданов, е показала нарушения при възлагането на обществени поръчки.</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	