

	<div class="art">
		<div id="article_text" class="s4">
			
			
			<p>
	<strong>Изключването на зелените мощности остава неясно</strong></p>
<p>
	<em>в. Капитал Daily</em></p>
<p>
	Почти веднага след като служебният министър на икономиката и енергетиката Асен Василев обяви 7-те спешни мерки в енергетиката, сред които временното спиране работата на 40% от възобновяемите мощности в страната, ресорното министерство&nbsp; е разпратило писма до трите електроразпределителни дружества, с които им е дало картбланш да започнат изключването на тези мощности, научи &quot;Капитал Daily&quot;.</p>
<p>
	Става въпрос за централите, които нямат инсталирани системи за отчитане на производството в реално време, както изисква Законът за енергията от възобновяеми източници. Това беше потвърдено и от &quot;ЕВН България&quot;, която захранва с ток Югоизточна България. От компанията посочиха, че в писмото на министерството се казва, че изключването на ВЕИ мощности, които нямат такива системи за отчитане, е в правомощията на съответното ЕРП. От ЕВН обаче все още не са пристъпили към тази мярка, допълниха оттам.</p>
<p>
	<strong>Добро лято</strong></p>
<p>
	<em>в. Капитал Daily</em></p>
<p>
	Добър летен туристически сезон. Такива са очакванията на хотелиери и туроператори за тази година. В момента ранните записвания за почивки се движат с добър темп, като няма сериозни проблеми. Секторът търси туристи от нови пазари и възстановяване на стари. Друга цел, която започва частично да се постига, е по-ранно начало на сезона.</p>
<p>
	През последните две години летният туризъм растеше с между 4 и 10% за различните морски курорти. Сега, след края на ключовите борси в Берлин и Москва, от сектора са оптимисти, като очакванията са за умерен ръст до 4-5% на почиващите чужденци в страната, показа проучване на &quot;Капитал Daily&quot;.</p>
<p>
	<strong>Навалица за работа в туризма по морето</strong></p>
<p>
	<em>в. Стандарт</em></p>
<p>
	Безработни от цялата страна окупираха Двореца на културата и спорта във Варна, където се откри еднодневна трудова борса за набиране на кадри за предстоящия туристически сезон. Работа предлагат 31 фирми от бранша ,като обявените свободни места са 900. Освен хотелите по морето в Албена, Бяла, Златните пясъци, Св.Константин и Елена, персонал набираха вериги за хранителни стоки, застрахователни компании. Щанд имаше и &bdquo;Булярд &ndash; корабостроителна индустрия&rdquo;, но търсеше IT &ndash;специалист.  </p>
<p>
	Борсата се организира от Агенцията по заетостта и Бюрото по труда във Варна. Въпреки че акцентът беше за насърчаване на заетостта сред младежите до 29 години, голяма част от работодателите питаха за стаж и опит и без тях не наемаха хора. Бизнесът не иска новаци, които трябва да обучава в крачка, коментираха синдикалисти, дошли на борсата.</p>
<p>
	<strong>От 1 април се отчита изпълнението на млечните квоти</strong></p>
<p>
	<em>в. Стандарт</em></p>
<p>
	Седмата за България квотна година започва на 1 април 2013 г. Фонд &bdquo;Земеделие&rdquo; напомня на млекопроизводителите и одобрените изкупвачи, че трябва да отчетат реализираните количества краве мляко за изминалата квотна 2012/2013 година. Срокът за подаване на годишни декларации за изпълнение на индивидуални квоти за директни продажби и доставки е от 1 април до 15 май 2013 г. На подадените след тази дата декларации ще бъдат наложени санкции за всеки просрочен ден.<br />
	 <br />
	Документите се подават в областните дирекции на ДФЗ, отдел &bdquo;Прилагане мерки и схеми за подпомагане&rdquo; &ndash; по адресна регистрация за физически лица и по адрес на търговска регистрация за юридически лица. Това може да стане&nbsp; лично от бенефициента или чрез упълномощено от него лице, притежаващо валидно, нотариално заверено, изрично пълномощно за подаване на декларацията.</p>
<p>
	<strong>До май се разплащат с фирмите</strong></p>
<p>
	<em>в. Стандарт</em></p>
<p>
	До края на май Агенцията по заетостта ще навакса всички забавени плащания по програмата &quot;Развитие на човешките ресурси&quot;. Това обеща новият зам.-министър на труда Ваня Стойнева, която отговаря за европрограмата.</p>
<p>
	Забавяния има по три схеми. Причината е пиковият период на отчитане на разходите и огромният документооборот, който затруднява чиновниците. Към фирми за обучения Агенцията по заетостта има забавени плащания от 2.5 млн. лв. към схема &quot;Аз мога&quot; и 1.7 млн. лв. по &quot;Аз мога повече&quot;. Тези суми ще бъдат изплатени до средата на април. По програмата за младежка заетост към работодатели се дължат 2.5 млн. лв., които ще бъдат изплатени до края на май.</p>
<p>
	<strong>Консултират руснаци за имоти в България</strong></p>
<p>
	<em>в. Новинар</em></p>
<p>
	Безплатни съвети за пазара на имоти у нас за руснаци дадоха експерти.&nbsp;Над 300 чужденци се допитаха до специалисти за правния режим на собствеността в България, рисковете и механизмите при покупка на апартамент или къща.<br />
	Това стана на първите съвместни изнесени консултации, които се проведоха на 20 и 21 март в посолството на България в руската столица и бяха организирани от Нотариалната и Строителната камара.&nbsp;&bdquo;Интересът към България не спада и е много важно на желаещите да инвестират у нас да бъде гарантирана правната сигурност&rdquo;, обясни посланик Бойко Коцев пред БНТ.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	