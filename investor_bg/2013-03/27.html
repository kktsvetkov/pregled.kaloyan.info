

	<div class="art">
		<div id="article_text" class="s4">
			
			
			<p>
	<strong>Живущите могат да поемат сградната инсталация на свои съседи</strong><br />
	В. &bdquo;Сега&rdquo;</p>
<p>
	Работната група, която беше създадена към общината заради високите сметки за парно, вече е готова с доклада си с мерки и предложения. В него се предлага да се даде възможност до 1/3 от живеещите в един блок, които не ползват парно, да не плащат сградна инсталация. Идеята е етажната собственост да вземе подобно решение със 100% съгласие, защото разходите трябва да се поемат от останалите обитатели на блока. Това може да са хора, които са си изолирали апартамента или просто нямат финансова възможност да си покриват сметките. Ако бъде одобрена, идеята със сигурност ще доведе до куп съседски скандали.</p>
<p>
	<strong>&quot;Информационно обслужване&quot; е единствен кандидат за преброител на вота</strong><br />
	В. &bdquo;Сега&rdquo;</p>
<p>
	Само &quot;Информационно обслужване&quot; АД подаде оферта в ЦИК за конкурса за компютърно обработване на данните от предстоящите предсрочни парламентарни избори. Това съобщи зам.-председателят на комисията Елена Маркова. Документи за участие в конкурса са подали още 4 юридически лица, но не са предали оферти. Това са ГЕД ЕООД, &quot;Джи Ди Би Сол&quot; АД, чуждестранната фирма SORA Institute, &quot;Форум Капитал ООД&quot;, обясни Маркова. Офертата на &quot;Информационно обслужване&quot; бе официално отворена и прегледана от зам.-шефа на ЦИК Сабрие Сапунджиева.</p>
<p>
	<strong>Хлебозавод на &quot;Нилана&quot; се продава на търг</strong><br />
	В. &bdquo;Капитал Daily&rdquo;</p>
<p>
	Заводът в Княжево на един от най-големите доскоро производители на хляб поема по пътя на разпродажбата. Няколко месеца след като кредиторите заведоха искове за несъстоятелност срещу &quot;Нилана&quot; и дружеството й &quot;Хлебни изделия - Подуяне&quot;, сега частен съдебен изпълнител е обявил на търг и имуществото на &quot;Хлебни изделия - Княжево&quot;. Целият парцел от близо 14 дка заедно с производствено-административна сграда, магазин и склад се предлага за 4.7 млн. лв. Срокът за подаване на оферти е 25 април, а ден по-късно ще бъде обявен евентуалният купувач. Заводът е ипотекиран и има наложена възбрана от &quot;Уникредит Булбанк&quot;, която е взискател по сегашната процедура.</p>
<p>
	<strong>БСП - обновление, но на каква цена</strong><br />
	В. &bdquo;Капитал Daily&rdquo;</p>
<p>
	&quot;Закъснял реванш след конгреса през май 2012 г.&quot; Така бившият президент Георги Първанов определил заседанието на Националния съвет на БСП във вторник, което продължи над пет часа при закрити врата. На него, за първи път от 1997 г. насам председател на партията се осмели да отстрани знакови фигури от първите места в кандидат депутатските листи, част от които са и вътрешнопартийна опозиция и си позволи да създаде лична квота. В момента той изглежда по-силен от всякога, но това не означава непременно, че ще спечели изборите.</p>
<p>
	<strong>30 хил. малки фирми фалираха за година</strong><br />
	В. &bdquo;Стандарт&rdquo;</p>
<p>
	Над 30 хил. малки и средни предприятия са фалирали само през 2012 г. заради кризата и лошата икономическа среда. Това заяви Лукан Луканов, председател на сдружение &quot;Произведено в България&quot; и собственик на козметичната фирма &quot;Арома&quot;. В бройката на фалиралите не влизат малките компании, които доброволно са пуснали кепенците и са сложили в банкова сметката малкото пари, които са им останали. От сдружението предлагат 10 мерки, които ще помогнат на малките и средни предприятия да се спасят. На първо място е приемане на план за прилагане на Европейския акт за МСП от 2008 г.</p>
<p>
	<strong>Обновяват гара Пазарджик с 4 млн. от ЕС</strong><br />
	В. &bdquo;Стандарт&rdquo;</p>
<p>
	Преустройство и саниране на жп гара Пазарджик ще бъде направено с пари от ЕС, съобщиха от НКЖИ. Утре в компанията ще бъдат отворени ценовите оферти на кандидатите за изпълнители на проекта. Общият бюджет за обновяване на гарата е 4,061 млн. лв., около 80% от които се осигуряват от ОП &quot;Транспорт&quot; и Европейския фонд за регионално развитие. Гара Пазарджик ще бъде архитектурно обновена с модерни енергоспестяващи материали. Тя ще бъде укрепена аз да отговаря на изискванията за сеизмична устойчивост. Ще се ремонтира пешеходният подлез, ще се облагороди цялото околно пространство. Ще се обособят топла чакалня и стая за майки с деца, а инвалидите ще имат пълен достъп до всички съоръжения.</p>
<p>
	<strong>Радомирци пуснаха &bdquo;висяща вафла&rdquo;</strong><br />
	В. &bdquo;Новинар&rdquo;</p>
<p>
	След като се появи така популярното &bdquo;висящо кафе&quot;, последвано от висящи хлябове и билети, в Радомир вече се предлага и &bdquo;висяща вафла&quot;. Инициативата поел Светослав Кацарски, който държи под наем магазин за алкохол, цигари и захарни изделия под Младежкия дом в града.</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	