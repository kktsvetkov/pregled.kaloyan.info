

	<div class="art">
		<div id="article_text" class="s4">
			
			
			<p>
	<strong>Претенции за още тютюневи субсидии</strong></p>
<p>
	<em>в. Капитал Daily</em></p>
<p>
	От години един сектор получава всичко, което е пожелал. За тютюнопроизводителите, които получават десетки милиони субсидии (уж все предпоследно), сега дойде сезон за поредното им желание - малко преди изборите те поискаха още държавна помощ, защото според представители на производителите отгледаните количества нараствали. Сега те настояват за още над 11 млн. лв. към субсидията от 73 млн. лв., която ще бъде проведена по сметките им в следващите седмици. И обявиха, че са в стачна готовност.</p>
<p>
	Това се случва въпреки прогнозите за светло бъдеще за отрасъла заради растящите изкупни цени, очакваните за пръв път евросубсидии за сектора от 2014 г. и факта, че в последните три години секторът получава извънредни субсидии от българския бюджет, без дори да бъде направен опит за преориентирането му към алтернативно производство, с каквато официална цел на практика Брюксел одобри извънредното подпомагане. Освен всичко друго данните на земеделското министерство се разминават с твърденията на производителите за ръст на производството в последната година, а изказванията на самите производители също варират от месец на месец.</p>
<p>
	<strong>Столичната община може да върне комбинирания билет за автобус и метро</strong></p>
<p>
	<em>в. Сега</em></p>
<p>
	Само няколко месеца след като премахна възможността за комбиниран билет за автобус и метро с мотива, че е слабо популярен сред пътниците, Столичната община може пак да го въведе. Идеята е на директора на столичния &quot;Метрополитен&quot; Стоян Братоев, който вчера предложи това на кмета Йорданка Фандъкова.</p>
<p>
	&quot;Идеята е експериментално да се пуснат такива билети в квартал &quot;Дружба&quot; заради проблемите там с достъпа до станцията на &quot;Цариградско шосе&quot;, обясни пред &quot;Сега&quot; Братоев. &quot;За съжаление &quot;Дружба&quot; е разположена напречно на трасето на метрото. И при всички случаи прилежащите части на квартала трябва да се свързват с довеждащ транспорт, няма друг начин&quot;, обясни той. Недоволството на жителите на &quot;Дружба&quot; започна миналата година с разширението на първия лъч до бул. &quot;Цариградско шосе&quot;, когато стана ясно, че достъпът им до метрото е много труден.</p>
<p>
	<strong>40% от младите без работа</strong></p>
<p>
	<em>в. Стандарт</em></p>
<p>
	България се нареди в челото на още една черна статистика. Над 40 на сто от младите българи до 25 години нямат работа. Те разчитат единствено на помощта на родителите си. В тази класация ние се доближаваме до най-тежко ударените от кризата европейски държави - Испания и Гърция. Там без препитание са съответно 55 и 59 на сто от младите хора.</p>
<p>
	Данните на НСИ дават само 30% безработица на младите българи, но тя не е реална. Към тях трябва да се добавят и тези, които нито учат, нито търсят служба, защото са обезкуражени, обясни зам.-шефът на Българската стопанска камара Димитър Бранков.<br />
	Според него това е и една от причините за протестите в страната и прерастването на икономическата криза в социална.</p>
<p>
	<strong>Заливат ни с католически яйца</strong></p>
<p>
	<em>в. Стандарт</em></p>
<p>
	Потоци европейски яйца се очаква да залеят страната ни веднага след католическия Великден, който тази година е в неделя, 31 март. Най-голям наплив се чака от Полша, съобщиха от Асоциацията на земеделските производители в България. Има двама-трима полски производители, които са абсолютни монополисти за европейския пазар и само един от тях произвежда двойно повече, отколкото всички стопани у нас. Това коментира Стилиян Станчев от АЗПБ, който е собственик на ферма с 95 000 кокошки носачки. За излишните количества яйца в католическите страни след неделя ще се търсят други пазари и голяма част от тях може да бъдат насочени към България.</p>
<p>
	Големият проблем обаче не са самите яйца, а тяхното качество. Очаква се черупките, които започнат да влизат от европейските страни, да са на ръба на срока на годност. &quot;Едно яйце е най-добро за консумация до седмия ден. Дотогава то се смята за диетичен продукт. Ако тръгне от Полша обаче, докато стигне до магазина, ще минат поне две седмици. Срокът на годност на този продукт пък е 28 дни. Тези яйца са много привлекателни за търговците, които търсят лесна печалба, без да се замислят за здравето на потребителя&quot;, обяснява Александър Дъков, който има ферма с 40 000 кокошки носачки в Горна Митрополия.</p>
<p>
	<strong>Полша се цели в пазара на пилета</strong></p>
<p>
	<em>в. Стандарт</em></p>
<p>
	Полша се цели в свободната ниша на родния пазар за евтини пилета, съобщиха от Асоциацията на месопреработвателите в България. Фирми от Варшава и областта отправят запитвания към търговските вериги у нас за търсенето на птиче месо, обясниха браншовиците. Интересът на Полша към пазара на пилета у нас се засилил след влизането в сила на наредбата, която ограничава продажбата на птиче месо с добавена вода. Според нея в целите пилета, както и в разфасовките от тях не бива да има повече от 4,3% добавена вода.&nbsp;<br />
	Това ограничение обаче важи само за продукти, произведени и пакетирани у нас. То не се отнася за разфасовки от други европейски страни. По този начин се дискриминират българските производители, категорични са от Асоциацията на месопреработвателите. Затова те заведоха дело срещу наредбата с иска за отмяна на спорните текстове.</p>
<p>
	<strong>МВР с горещ телефон за изборни нарушения</strong></p>
<p>
	<em>в. Новинар</em></p>
<p>
	МВР открива горещ телефон срещу купуването на гласове. На него гражданите ще могат да подават сигнали за нарушения. Това е една от мерките, които вътрешното министерство предприема, за да осигури реда и прозрачността на предсрочните избори на 12 май. Вчера ръководството на МВР, заедно с полицейските шефове по места се събраха на национално съвещание в Хисаря. Горещият телефон ще бъде пуснат няколко дни преди самия вот. Отделно от това гражданите ще могат да подават сигнали и по интернет. За нередности хората могат да звънят и на 112.</p>
<p>
	Около 20 000 полицаи ще бъдат ангажирани с опазването на реда при вота. МВР доброволно се отказало да използва СРС-та за изборите. Главният комисар Калин Георгиев изтъкна, че до това се стигнало след множеството спекулации, че масово ще бъдат подслушвани политици и граждани. СРС-та няма да се ползват за оперативни дела, а само при образувано досъдебно производство, и то само с разрешение на наблюдаващия прокурор, уточни Георгиев.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.vinabin@vairfgbe.ot" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	