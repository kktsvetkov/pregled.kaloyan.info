

	<div class="art">
		<div id="article_text" class="s4" itemprop="articleBody">
			
			
			<p>
	<strong>Картелът на богатите</strong></p>
<p>
	<em>в. Капитал Daily</em></p>
<p>
	В квартала на богатите, запазен за тези, които разпределят ресурсите, от две седмици се случват странни неща. На повърхността премиерът Бойко Борисов спира поръчки за стотици милиони на фирми, свързани с Делян Пеевски. Всичко започна със скъпия търг за магистрала &quot;Хемус&quot;, където спечелиха консорциуми с водещи партньори фирми, свързвани с Пеевски и Валентин Златев.</p>
<p>
	Сега в навечерието на избора на ново ръководство на Комисията за защита на конкуренцията (КЗК) антимонополният орган, който никога не се е славил с голяма еманципираност, се прояви по-смел от всякога. КЗК обяви, че се съмнява, че седемте големи вериги на пазара на горива са в картел, а бургаската рафинерия &quot;Лукойл Нефтохим Бургас&quot; злоупотребява с господстващото си положение. Говорителят й Марио Гаврилов заяви, че комисията е решена да стигне докрай.</p>
<p>
	<strong>ЕК предупреди България, че закъснява с жп закон</strong></p>
<p>
	<em>в. Сега</em></p>
<p>
	България бе заплашена с поредно дело в Съда на Европейския съюз (ЕС) заради това, че не е приложила изискванията на общността в железопътния транспорт. Това съобщи Европейската комисия (ЕК), която отправи предупреждение към още 6 държави - Германия, Гърция, Латвия, Люксембург, Румъния и Чехия. Предупреждението дойде в деня, в който депутатите ударно приемаха исканите от Брюксел текстове в закона на второ четене.</p>
<p>
	Страната ни не е транспонирала директивата за европейското единно железопътно пространство и е пропуснала и последния определен срок през миналата година, се казва в съобщението на ЕК. Става дума за основни разпоредби за отварянето на пазара в сектора на железопътния транспорт.</p>
<p>
	<strong>Дават на фермерите пари за гориво</strong></p>
<p>
	<em>в. Стандарт</em></p>
<p>
	Фермерите ще получават пари за горивото, което са използвали за тракторите си. Ваучерите за по-евтино зареждане на земеделската техника ще отпаднат. На тяхно място ще се въведе нова схема за подпомагане с по-ниска ставка за газьола за земеделска дейност, каза министърът на финансите Владислав Горанов по време на парламентарния контрол.</p>
<p>
	Проектът за промени в законите, свързани с предоставяне на помощта, вече е готов, допълни той. Предвижда се с отпадането на ваучерите разликата между ставката на акциза за селското стопанство и нормалната ставка да бъде възстановявана от Агенция &quot;Митници&quot;, но след внимателни проверки за използването на горивата. Проверките ще се правят от Държавен фонд &quot;Земеделие&quot; и Министерството на земеделието при прозрачни критерии, подчерта Горанов.</p>
<p>
	<strong>Скача броят на безплатните винетки</strong></p>
<p>
	<em>в. Новинар</em></p>
<p>
	С около 5 на сто нарастват безплатните винетки за хора с увреждания през последните 4 години, информираха &bdquo;Новинар&rdquo; от Агенцията за социално подпомагане. Ръст бележат и отпуснатите стикери към края на януари, когато от агенцията одобрили близо 164 800 заявления за безплатни винетки с валидност за 2016 г. Броят им спрямо същия период за изминалата година бележи скок с около 12 600 стикера.</p>
<p>
	В сравнение с отпуснатите винетки през първите два месеца на 2013 г. и 2014 г. отново се бележи увеличение, сходно с данните от тазгодишното. Най-натоварено на експертите от районните дирекции е през декември - януари, когато традиционно е пикът на желаещите да подадат документите, благодарение на които ще се сдобият без пари с винетен стикер.&nbsp;Право да получат безплатна винетка имат хората с 50 на сто намалена работоспособност или увреждане.</p>
<p>
	<strong>32 дома за деца са затворени за година</strong></p>
<p>
	<em>в. Новинар</em></p>
<p>
	Общо 32 дома за деца за затворили окончателно врати през изминалата година. Това сочат данните на годишния доклад за 2015 г. на социалното министерство за мерките за хората с увреждания, който е публикуван на сайта на ведомството.</p>
<p>
	Така през изминалата година са закрити един дом за деца с физически увреждания и 20 за деца с умствена изостаналост. Отделно от това здравното министерство е закрило и 11 дома за медико-социални грижи.</p>

			<div style="display: block; clear: both; padding-top: 10px;"><i>По статията работи: <a href="znvygb:fivyra.xbyri@vairfgbe.ot" id="worker_creator_email">Свилен Колев</a></i></div>		</div>
	</div>

	<!-- Mobile payment branding -->
	
	
