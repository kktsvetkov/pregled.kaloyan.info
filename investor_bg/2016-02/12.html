

	<div class="art">
		<div id="article_text" class="s4" itemprop="articleBody">
			
			
			<p>
	<strong>Българите са в дъното на класация за започване на свой бизнес</strong><br />
	<em>в. Капитал Daily</em></p>
<p>
	Предприемачеството в България е начинание, в което малцина се впускат, макар да носи висок обществен статус и възможност за професионално израстване. Бизнес предприемат едва 3.5% от икономически активните хора. При близо половината от проектите, които пропадат, причината е, че са нерентабилни. Това показва изследването &quot;Глобален предприемачески мониторинг&quot; (GEM), което за пръв път обхваща и България. Неговата цел е да проучи средата и факторите, които влияят върху предприемачеството, и изводите да помогнат при изготвянето на национални политики за стимулиране на личната бизнес активност.</p>
<p>
	За да направят профил на предприемачеството в България, от българския екип по GEM са провели две изследвания. Първото обхваща над 2 хиляди души на възраст между 18 и 64 години, които дават представителност на картината за нагласите, стремежите и възможностите за бизнес инициативност в България. Второто изследване е проведено сред 45 национално признати експерти от девет области, каквито са например научноизследователската и развойната дейност, финансиране на предприемачеството, търговска и обслужваща инфраструктура.</p>
<p>
	<strong>В конкурса за главен архитект на София няма нови лица</strong><br />
	<em>в. Капитал Daily</em></p>
<p>
	Петнадесет архитекти ще се борят за поста главен архитект на София, след като от 9 февруари Петър Диков напусна длъжността, която заемаше в продължение на 10 години. Това става ясно от публикувания списък на уебстраницата на Столичната община. Голяма част от желаещите да поемат градоустройството на София са свързани с досегашната работа на Направление &quot;Архитектура и градоустройство&quot; (НАГ). Някои от тях имат опит от предишния конкурс за главен архитект, а трети са от браншовите организации на архитектите.</p>
<p>
	Сред кандидатите е арх. Влади Калинов, който от десет години е директор на дирекция &quot;Контрол по строителството&quot; в управляваната от Петър Диков НАГ, а преди това има опит в същата дирекция, както и като главен архитект на Район Банкя.В надпреварата е и Иван Несторов, който също е бил директор на дирекция &quot;Контрол по строителството&quot; в София, а по време на кметския мандат на Бойко Борисов поема управлението на тогавашната дирекция &quot;Архитектура и градоустройство&quot;.</p>
<p>
	<strong>След списъка с ВИП клиенти на КТБ заваляха проверки и обяснения</strong><br />
	<em>в. Сега</em></p>
<p>
	Архивите на КТБ продължават да тресат държавата. Списъците с ВИП клиенти на банката, които синдиците публикуваха преди дни, предизвикаха лавина от уточнения и коментари от засегнатите, а се оказа, че в тях има и сериозни грешки.</p>
<p>
	Първите гафове лъснаха в обявените данни за партийните финанси във фалиралата банката. Синдиците признаха, че са объркали числата за депозитите на ДСБ, &quot;Глас народен&quot;, БСП-Варна, и пуснаха корекции, но изтриха старите данни и направиха невъзможно сравнението. Това постави под съмнение дали са 100% коректни и данните в другите списъци - за влоговете и кредитите на магистрати, депутати, кметове и други публични фигури, които са длъжни да подават имуществени декларации в Сметната палата.</p>
<p>
	<strong>Жертви и престъпници ще сключват сделки</strong><br />
	<em>в. Сега</em></p>
<p>
	Жертви на престъпления и извършители да могат да се споразумяват, вместо прокуратурата да води разследване, а съдът да произнася присъди. Това предвиждат промени в Наказателно-процесуални кодекс (НПК), написани от правосъдното министерство. С новите текстове на практика се разширяват възможностите за освобождаване от наказателна отговорност.</p>
<p>
	Споразуменията ще се одобряват от съда и няма да подлежат на обжалване пред по-горна инстанция. Разпоредбите ще се прилагат за престъпления, които се наказват с до 3 години затвор, когато са умишлени, и до 5 години при непредпазливост. В първата категория попадат например леките телесни повреди. Предвижда се споразумения да има и при кражби, унищожаване на чужди вещи и кражби на коли.</p>
<p>
	<strong>Социалните жилища в София ще са готови през май</strong><br />
	<em>в. Сега</em></p>
<p>
	След по-малко от 3 месеца ще бъдат готови за ползване двата блока за социалнослаби лица, които вече са построени в &quot;Люлин&quot; и кв. &quot;Модерно предградие&quot;. Това стана ясно на пресконференция, на която бяха представени двете сгради.</p>
<p>
	Двата блока разполагат с общо 71 обзаведени социални жилища с различна площ и функционалност за хора в неравностойно положение. По думите на кмета на район &quot;Люлин&quot; Милко Младенов всеки от апартаментите е изцяло обзаведен и оборудван с всичко необходимо за един дом.</p>
<p>
	<strong>До 35% отстъпка на море</strong><br />
	<em>в. Стандарт</em></p>
<p>
	До 35% по-евтино могат да си купят почивки и екскурзии посетителите на изложението &quot;Ваканция и СПА&quot;. То се провежда до събота в столичния Интер Експо Център. Промоциите и отстъпките на повечето компании, които работят у нас, ще продължат и до края на февруари. Тогава приключват ранните записвания за ваканциите у нас и в чужбина. Посетителите на изложението могат да се запознаят с офертите на 380 компании и дестинации.</p>
<p>
	С национални щандове участват 10 държави, сред които Куба, Унгария, Индонезия и Мароко. Освен отстъпки и различни култури гостите на борсата могат да се насладят и на редица атракции, танци и музикални изпълнения, да се снимат с Христо Ботев и Захари Стоянов на щанда на община Враца, да опитат еленски бут и да дегустират храни и напитки от всички краища на България и света.</p>
<p>
	<strong>Винена карта води ценители в Мелник</strong><br />
	<em>в. Стандарт</em></p>
<p>
	Винопроизводителите в Мелнишкия край изготвиха карта &quot;Винени маршрути Мелник&quot;. Те се обединиха, за да реализират тази инициатива. Заедно създадоха двуезична карта на винените маршрути с цел да насърчат винения туризъм в Мелнишкия край. Картата включва всички винарни, които са отворени за посещения, производителите, които имат собствени лозя и дегустационни, както и други важни винени обекти в региона.</p>
<p>
	<strong>Преобразяват центъра на София с 60,7 млн. лева</strong><br />
	<em>в. Новинар</em></p>
<p>
	До края на 2018 година две от емблематичните зони в центъра на София - около храм-паметника &bdquo;Св. Александър Невски&rdquo; и улица &bdquo;Граф Игнатиев&rdquo;, ще бъдат преобразени с 60,7 млн. лева. Средствата са безвъзмездни и ще бъдат осигурени по оперативна програма &bdquo;Региони в растеж&rdquo; на ЕК. Докладът за това на зам.-кмета по транспорт Любомир Христов бе подкрепен единодушно от всички общински съветници на сесията на градския парламент.</p>
<p>
	До края на годината предстои изготвяне на анализи и на проектното предложение &ndash; т.нар. апликационна форма, с която ще се кандидатства за финансиране. Ще бъде обявена и обществена поръчка за избор на строители и ще бъдат изготвени работните проекти.</p>
<p>
	<strong>Пускат туристически пакети за дискотеки в чужбина</strong><br />
	<em>в. Новинар</em></p>
<p>
	Най-новият хит сред родните пътешественици е парти туризмът. Подобни екскурзии с цел забавление вече се организират, а на търсещите забавления им предстои да се отправят към Букурещ. &bdquo;Малкият Париж&rdquo; е желана дестинация от по-млади, които за един уикенд ще опознаят нощния живот в румънската столица.</p>
<p>
	&bdquo;Това е начин да разпуснат в една от най-големите дискотеки, в която сервитьори и персонал се отнасят с внимание към клиентите&rdquo;, разказаха туроператори и допълниха, че пътуващите ще имат възможност да разгледат забележителностите на Букурещ, а на следващата вечер групата ще се пренесе в света на забавленията.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
