

	<div class="art">
		<div id="article_text" class="s4" itemprop="articleBody">
			
			
			<p>
	<strong>&quot;Южен поток България&quot; намалява разходи и разваля договори</strong></p>
<p>
	В. Капитал Daily</p>
<p>
	Повече от година след като руският президент Владимир Путин обяви края на проекта &quot;Южен поток&quot;, акционерите в дружеството &quot;Южен поток България&quot;, което трябваше да изгражда газопровода на българска територия, предприеха стъпки за намаляване на разходите на компанията и развалянето на част от сключените договори. Собственици с равни дялове в проектното дружество са Българският енергиен холдинг (БЕХ) и &quot;Газпром&quot;. На състоялото се общо събраниe на дружеството през януари акционерите са взели решение рязко да намалят заплатите на мениджърите.</p>
<p>
	През 2014 г. разходите за персонал (т.е. заплати, социални осигуровки и допълнителни привилегии) са били средно 7696 лв. на нает, докато сега заплатата на изпълнителния директор се сваля на 500 евро, става ясно от протоколите, публикувани в Търговския регистър. Друго решение на акционерите е от борда на директорите на дружеството да бъде отстранен Димитър Гогов, който беше и изпълнителен директор. На мястото на Гогов в борда на директорите е назначен Георги Добрев, който е и в ръководството на &quot;АЕЦ &quot;Козлодуй&quot; &ndash; нови мощности&quot;.</p>
<p>
	На проведеното общо събрание е взето решение за разваляне на договорите със сдружението, в което влизат &quot;Газтек&quot;, &quot;Маркет сървис&quot; и &quot;Дикрил консулт&quot;. Изпълнителните директори са упълномощени да проведат преговори с дружествата, за да се договорят плащанията за извършената до момента от тях дейност. Тя е свързана с предпроектните проучвания и учредяването на сервитутите.</p>
<p>
	<strong>Консорциум с &quot;Оптикс&quot; ще създава европейската антидрон система</strong></p>
<p>
	В. Капитал Daily</p>
<p>
	Консорциум между българската компания &quot;Оптикс&quot;, европейски университети и компании спечели и ще реализира проект Safeshore -система за прехващане на дрони, на обща стойност над 5 милиона евро. &quot;Оптикс&quot; е единствената засега българска фирма, спечелила проект, свързан със сигурността и финансиран от ЕС по програма &quot;Хоризонт 2020&quot;, от която ще дойдат средствата.</p>
<p>
	Проектът е тригодишен и в него участват още Кралската военна академия на Белгия, лондонският университет Queen Mary, Институтът по оптоелектроника в Румъния, два университета от Италия, румънска фирма и специализирана европейска полицейска организация. Българска гранична полиция също е изразила готовност да се включи в тестването на готовия прототип на антидрон локаторите.</p>
<p>
	<strong>От 20 май всички цигари ще са с шокиращи опаковки</strong></p>
<p>
	В. Сега</p>
<p>
	От 20 май към сегашните предупредителни надписи &quot;Пушенето убива&quot; по цигарените опаковки ще бъдат добавени и картинки на ужасите, които показват какво причинява вредният навик. Всички кутии и пакети, продавани у нас, ще трябва да бъдат облечени с такива стряскащи илюстрации, реши вчера парламентарната Комисия по икономическа политика, която одобри съответните промени в Закона за тютюневите изделия. Самите картинки са дадени като приложение към закона, за да може всяка фирма, която иска да продава цигари в България, да избере от тях за облепване на своята стока.</p>
<p>
	Промените се правят заради евродиректива, която всички държави от ЕС трябва да са приложили най-късно до 19 май. Депутатите спешиха приемането на закона, за да има време бизнесът да изпълни изискванията. Според председателя на комисията Петър Кънев обаче това е &quot;поредната брюкселска недомислица, пълни абсурди от типа на &quot;щастливи кокошки&quot;. Кънев, който е депутат от левицата, се закани да разнищи проекта, когато дойде време за гласуване в пленарната зала.</p>
<p>
	<strong>Брюксел чака отговор от Атина за блокадата на границата</strong></p>
<p>
	В. Сега</p>
<p>
	Европейската комисия очаква в най-кратки срокове отговор от властите в Гърция за предприетите мерки срещу блокадата на границата. Това съобщи говорителят по вътрешния пазар Лусия Каудет, цитирана от БНР. Според нея Брюксел отправил въпросите си към Атина още в сряда вечерта, веднага след като България уведомила ЕК за проблема.</p>
<p>
	&quot;Призовахме гръцките власти да ни информират за точния характер на евентуалните пречки пред свободното движение - местата, датите и тяхната продължителност. Интересува ни какво прави Гърция, за да информира всички засегнати икономически субекти и какви мерки предприема, за да се нормализира възможно най-бързо ситуацията&quot;, заяви Каудет. И допълни, че ЕС няма правомощия за опазването на обществения ред и сигурност в дадена страна членка, така че няма как да окаже натиск върху Атина.</p>
<p>
	<strong>За общините и борчовете</strong></p>
<p>
	В. Стандарт</p>
<p>
	Важният въпрос е защо общините закъсват толкова често и дори стигат до ситуации, в които имат запорирани сметки и не могат да правят разплащания. Това се случва постоянно през последните години. Причината е , че структурата на фискалната ни политика е такава, че за общините почти няма собствени приходи, пише в свой анализ икономистът Петър Ганев от ИПИ.</p>
<p>
	Обикновено собствените данъчни приходи - ресурсът, с който местната власт може да провежда собствени политики са около 5-10 % от бюджета й. Около 10 на сто са неданъчните приходи, които обаче са обвързани с конкретни услуги като събирането на смет и други. Останалото от бюджета на общината, много често, е субсидии и трансфери от държавата за определени дейности. Така е в почти всички градове у нас, с изключение на 5-10 големи общини, в които понякога собствените приходи стигат до половината от ресурса, или в някои курорти като Банско и Несебър. Липсата на собствен ресурс предполага, че всяко едно неочаквано събитие, свързано с усвояването на европейски средства, неслучването на даден проект, забавянето на плащания или дори рязката смяна на властта в общината, води до изпадане на практика в неплатежоспособност, отбелязва икономистът.</p>
<p>
	<strong>Родопските картофи гният по складовете</strong></p>
<p>
	В. Новинар</p>
<p>
	Тонове родопски картофи гният по складовете. Това се оплакаха родни картофопроизводители от Смолянско пред &quot;Новинар&quot;. Само един от земеделците от смолянското село Момчиловци държи на склад около 100 тона картофи.&nbsp;По думите на Димитър Недев местната кооперация произвежда около 600-700 тона картофи, като 70 на сто залежават и се развалят в складовете, защото не могат да бъдат пласирани на пазара. Причина за това е вносът, който подбива сериозно пазара на БГ картофи.</p>
<p>
	Вносът е основно от Полша, Германия, Франция, Египет, Гърция и Турция, обясниха земеделците. Те допълниха, че родните балкански картофи не са с хубав търговски вид, въпреки че имат добри хранителни качества.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
