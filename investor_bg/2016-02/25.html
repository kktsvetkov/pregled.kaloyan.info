

	<div class="art">
		<div id="article_text" class="s4" itemprop="articleBody">
			
			
			<p>
	<strong>Родното вино със 150 златни отличия</strong></p>
<p>
	В. Стандарт</p>
<p>
	150 златни отличия за 2015 г. са спечелили българските вина на международни фестивали, дегустации и панаири. Това съобщи Красимир Коев, председател на Изпълнителната агенция по лозата и виното (ИАЛВ), при откриването на селскостопанското изложение &quot;АГРА 2016&quot; в Пловдив. През миналата година са преработени 195 860 тона грозде, с които са произведени 136 млн. литра вино. По думите на Коев износът на родно вино ще надмине 50 млн. литра, а вътрешната консумация е 100-120 млн. литра. Винарските предприятия у нас са 265.</p>
<p>
	Българското земеделие отбелязва възходящ тренд в производството на всички отрасли за 2015 г., заяви министърът на земеделието Десислава Танева при официалното откриване на &quot;АГРА&quot;. По думите й въпреки трудностите, които срещнаха фермерите през миналата година, се отчита ръст на всички видове животни, с изключение на млечното говедовъдство. &quot;За 2015 г. отчитаме най-висок ръст в биологичното производство, както и увеличение с над 30% на операторите в системата на контрол.</p>
<p>
	<strong>Араби пускат дизел за 90 ст./литъра</strong></p>
<p>
	В. Стандарт</p>
<p>
	Арабска компания ще атакува българския пазар на горива наесен, пише сайтът budnavarna.bg. За начало те щели да отворят 6 бензиностанции, цената на дизела на които ще е 90 ст. - доста под тази на най-евтината бензиностанция у нас - VM Petroleum на бизнесмена Веселин Марешки. Една то 6-те арабски бензиностанции ще бъде открита във Варна, до Бизнес парка. Самият Веселин Марешки открива днес втората си бензиностанция - в Айтос.</p>
<p>
	<strong>20 фирми на бизнес форум в Узбекистан</strong></p>
<p>
	В. Стандарт</p>
<p>
	Министърът на икономиката Божидар Лукарски заминава на посещение в Узбекистан, където ще участва в Четвъртата сесия на Междуправителствената българо-узбекска комисия за икономическо и научно-техническо сътрудничество, която ще се проведе на 24 и 25 февруари в Ташкент. Съпредседател на комисията от българска страна е министърът на регионалното развитие Лиляна Павлова.</p>
<p>
	<br />
	<strong>Румънците се косят, крадем им туристите</strong></p>
<p>
	В. Новинар</p>
<p>
	България ще ни вземе и тази година туристите. Това пише румънският в. &quot;Адевърул&quot; в материал под заглавие: &quot;Защо Румъния губи от България в туристическия сектор. Руснаци, германци и румънци нахлуват в курортите на юг от Дунав&quot;. Знае се, че България е една от малкото дестинации със стотици хотели с режим all inclusive, търсена от семейства с деца и не само. &quot;Заради излизането от туристическата карта на Египет и Тунис, както и заради масовото изтегляне на руснаците от турския пазар, българското крайбрежие отново става много търсено&quot;, отбелязва туроператорът &quot;Травел Планер&quot;, специализиран в дестинациите България и Гърция.</p>
<p>
	От румънската туристическа компания са направили проучване на туризма по българското крайбрежие и отбелязват, че 2015-а е била добра година за туризма в България, както се очертава да бъде и 2016-а. Консултантът на &quot;Травел Планер&quot; Себастиан Константинеску съветва румънците да направят резервациите за България с ранно записване, тъй като местата се изчерпват заради увеличения интерес от Германия и Русия, дори от Полша.</p>
<p>
	<strong>МО иска да мобилизира и жени</strong></p>
<p>
	В. Сега</p>
<p>
	Идеята на Министерството на отбраната (МО) да създаде резерв за военно време стана още по-абсурдна. Освен мъжете между 18 и 32 г. на регистрация към военните окръжия, а при война и на мобилизация ще подлежат и жени. Това е записано в промени в Закона за резерва, които МО е подготвило, но все още не е публикувало.</p>
<p>
	За включването на жените в мобилизационния резерв съобщи радио &quot;Дарик&quot;, а информацията беше потвърдена от МО. Обяснението на министерството е, че при война може да се наложи да се мобилизират и дами, например медицински сестри. Подобна аргументация обаче е доста странна, тъй като медицинските лица, както и служителите на БДЖ се водят в специални регистри, които влизат в сила по време на война.</p>
<p>
	<strong>Созополски кмет иска премахването на басейн в морето</strong></p>
<p>
	В. Капитал Daily</p>
<p>
	През септември м.г. кметът на Созопол е издал заповед за премахване на басейн, и бетонна стена, излети в морето до нос Христос на мидения плаж в местността Колокита край града. Заповедта е изпратена на &quot;Анел корпорация&quot;, собственик на Арт комплекс &quot;Анел&quot;, за който се предполага, че е изградил въпросните съоръжения.</p>
<p>
	Два поредни дни Административният съд в Бургас заседава по жалбите на &quot;Анел корпорация&quot; срещу заповеди за премахване на незаконно строителство, извършено на самия морски бряг и дори в морето край Созопол. Става дума за басейни, насипи, изкуствен плаж, стълби и подходи и дори подпорна стена върху някогашния Миден плаж в местността Колокита. Заповедите за премахването им са издадени през септември м.г. от тогавашния временно изпълняващия длъжността кмет на Созопол Петя Чапевова. Настоящият кмет Панайот Рейзи не е отменил тази заповед, след като отново беше преизбран.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
