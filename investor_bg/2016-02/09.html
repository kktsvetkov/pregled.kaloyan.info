

	<div class="art">
		<div id="article_text" class="s4" itemprop="articleBody">
			
			
			<p>
	<strong>90 млн. евро субсидии за нови енергийно ефективни машини</strong></p>
<p>
	В. Капитал Daily</p>
<p>
	Общо 90 млн. евро, или 176 млн. лв., предстои да бъдат разпределени за инвестиции в енергийна ефективност в малките и средните предприятия. Средствата са от европейската оперативна програма &quot;Иновации и конкурентоспособност&quot;. Документите са публикувани за обществено обсъждане до 15 февруари. Практиката показва, че самата процедура може да започне около месец след това, а срокът за подаване на проектите е 150 дни, т.е. някъде през август.</p>
<p>
	Средствата могат да се ползват основно за купуване на оборудване, като приоритет имат предприятията от енергоемките отрасли. Един проект може да получи между 50 хил. и 1.5 млн. лв. безвъзмездно финансиране. Максималният срок на изпълнение е година и половина. Специфичното в това кандидатстване е, че компанията трябва да изготви предварително енергиен одит, който да бъде одобрен от ресорната държавна агенция два месеца преди срока за подаване на документи, т. е. до юни документът трябва да е наличен.</p>
<p>
	<strong>Разходите за образование растат, качеството не помръдва</strong></p>
<p>
	В. Сега</p>
<p>
	На фона на сътресенията в родното образование заради новите учебни програми и смяната на просветния министър бизнесът представи стряскащи данни за сектора. Въпреки че разходите за образование са се увеличили двойно през последните 10 години, качеството на обучението не е мръднало. Все още процентът на рано отпадащите от училище деца е висок, делът на обхванатите в началната и гимназиалната степен намалява, също както и броят на студентите и на завършилите средно или висше училище. Не се подобрява квалификационната структура на населението, а всеки четвърти млад човек у нас нито учи, нито работи, което ни поставя на опашката в ЕС.</p>
<p>
	Това са част от констатациите в доклада на Българската стопанска камара, който е част от поредицата &quot;Стига вече&quot;. От 2002 до 2012 г. например разходите за образование са скочили с 98%, като публичните разходи са се увеличили с 92%, а частните - със 137%. &quot;Разходите за обучение на един завършил нарастват 1.5 пъти, а за един учащ - 1.74 пъти&quot;, изчисляват от БСК. Въпреки това положението се влошава по редица показатели.</p>
<p>
	<strong>670 000 българи искат референдум за радикална политическа промяна</strong></p>
<p>
	В. Сега</p>
<p>
	Българите искат референдум за радикална политическа промяна - за това настояват 673 481 души, които подкрепиха подписката на &quot;Шоуто на Слави&quot;. Шоуменът не успя да постигне рекорда на БСП през 2012 г., когато социалистите събраха подкрепа от 770 000 души по искането си за допитване за АЕЦ-Белене. Но подписите са достатъчни да направят референдума задължителен, тъй като по закон са необходими минимум 400 000 парафа.</p>
<p>
	Тепърва предстои проверка на валидността на подписката. &quot;Това не са 673 481 подписа, а са толкова съдби. Това са 673 481 мечти&quot;, декларира Трифонов, който дойде лично в парламента. И се закани политиците да &quot;понесат последствията&quot;, ако не проведат референдума или променят смисъла на въпросите, без да поясни какво има предвид.</p>
<p>
	<strong>Германски съд реши, че България не е сигурно място за бежанците</strong></p>
<p>
	В. Сега</p>
<p>
	Германски съд постанови, че България и Унгария не са &quot;сигурни страни&quot; за бежанците и те не трябва да бъдат връщани там, предаде Дойче веле. Според решението на административния съд в град Саарлуис, провинция Саарланд, двете държави допускат &quot;системни нарушения спрямо бежанците&quot; и това прави престоя им там &quot;опасен&quot;. Досега търсещите убежище от държави, в които се водят военни действия, можеха да бъдат връщани в България и Унгария, ако първата им регистрация при влизането в ЕС е на тяхна територия.</p>
<p>
	<strong>Въвеждат лицензи за спа центровете</strong></p>
<p>
	В. Стандарт</p>
<p>
	Спа, балнео, уелнес и таласо центровете вече ще могат да работят само ако в рамките на 6 месеца получат сертификат, че отговарят на нужните условия. Това предвижда наредба на Министерството на туризма, която предстои да бъде публикувана в Държавен вестник. За да получат сертификат, центровете ще трябва да отговарят на редица условия.</p>
<p>
	Например балнео центровете трябва да имат медицински персонал, закрит плувен басейн, зона за релакс, термо-терапевтична секция със суха и влажна топлина и помещение за контрастни процедури. Само градските балнео центрове ще бъдат освободени от изискването за закрит басейн. Въведени са и изисквания, които да гарантират безопасността и комфорта на клиентите - обозначение на дълбочината на басейна, настилка, която да предпазва от подхлъзване, наличие на бани и тоалетни на разстояние до 60 м от басейна. От персонала трябва да говорят и чужди езици, като се позволява наличието както на медицински, така и на немедицински служители за съответните процедури.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
