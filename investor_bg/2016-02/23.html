

	<div class="art">
		<div id="article_text" class="s4" itemprop="articleBody">
			
			
			<p>
	<strong>Лотариите на Божков са спестили 30 млн. лв. данъци</strong><br />
	<em>в. Капитал Daily</em></p>
<p>
	Приходите от данък хазарт растат. Но причината не е, че държавата събира по-добре, а че кабинетът &quot;Орешарски&quot; беше дал данъчна ваканция през 2014 г. на лотариите. Двете големи в сектора са &quot;Национална лотария&quot; и &quot;Лотария България&quot; и се контролират от Васил Божков (виж карето).</p>
<p>
	Справка на Държавната комисия по хазарт (ДКХ), поискана от &quot;Капитал&quot;, показва, че през 2015 г. са събрани данъци от моментна лотария на стойност 37 млн. лв., докато година по-рано в тази графа има 0 лева приход. Осигурената от депутатите едногодишна данъчна ваканция през 2014 г. е ощетила бюджета с над 30 млн. лв. Сметката е на база ставката от 15%, която вече се дължи, и на оценките, че размерът на този бизнес през пропуснатата година е бил около 200 млн. лв.</p>
<p>
	<strong>България ще може да внася газ и от Румъния</strong><br />
	<em>в. Капитал Daily</em></p>
<p>
	България ще може да получава до 1.5 млрд. куб. метра природен газ годишно през газовата връзка с Румъния от 2019 г. Това ще стане възможно с изграждането на компресорна станция на територията на северната ни съседка, за която вече има осигурено европейско финансиране. Съоръжението ще започне да се строи през 2017 г. и е необходимо, за да може да се преодолее различното налягане в газовите системи на двете страни, което засега е пречка за вноса на природен газ към страната ни. В момента по бъдещата интерконекторна връзка ще може да се доставя газ само в посока Румъния.</p>
<p>
	Това коментира за &quot;Капитал Daily&quot; съветникът на изпълнителния директор на румънския газов оператор Transgaz Каюс Рапану, който беше един от лекторите на конференцията Great Energy Summit, която се проведе на 17 и 18 февруари във Варшава. Събитието беше организирано от UK Trade &amp; Investment (UKTI), която помага както на британски компании да инвестират в чужди страни, така и на чуждестранни компании да инвестират във Великобритания.</p>
<p>
	<strong>Банките ударно чистят лошите си кредити</strong><br />
	<em>в. Сега</em></p>
<p>
	Рекорден ръст на продадените лоши кредити от банките отчитат от Асоциацията на колекторските агенции в България (АКАБГ). Над два пъти се е увеличил обемът на несъбираемите вземания, които банки са продали на събирачи на дългове през второто полугодие на миналата година спрямо първото. През следващите месеци предстои основен преглед на активите на банките, така наречените стрес тестове. Подготовката им се състои основно в прочистване на портфейлите от лоши заеми.</p>
<p>
	Именно на продажбите на кредитни портфейли се дължи и спадът на кредитирането през 2015 г., коментират експерти. В края на миналата година кредитите в банковата система бяха 49.8 млрд. лв., или с 1.2% по-малко от година по-рано. Въпреки че статистиката за цялата 2015 г. все още не е готова, от данните за първите месеци е очевидна активността на банките в прочистването на активите им. Продадените лоши кредити от банките за първото полугодие на 2015 г. са 149 млн. лв. при 34 млн. лв. за същия период на предходната година, показват данните на колекторите.</p>
<p>
	<strong>ВСС ще проверява има ли шпиц команда към главния прокурор</strong><br />
	<em>в. Сега</em></p>
<p>
	Етичната комисия на Висшия съдебен съвет (ВСС) реши да изслуша следователя Бойко Атанасов, който три дни подред дава интервюта, в които твърди, че в столичното следствие действа шпиц команда на прокуратурата за притискане на политици с дела. Атанасов ще бъде изслушан на 7 март, съобщи &quot;Правен свят&quot;.</p>
<p>
	Ще бъдат поискани становища от градския прокурор Христо Динев и главния прокурор Сотир Цацаров, по чието искане се прави проверката, каза шефът на комисията Ясен Тодоров. Те ще бъдат питани има ли неслучайно разпределение на дела, незаконно разпределение по сектори в столичното следствие, неизпълнение на разпоредби на НПК - все твърдения на следователя.</p>
<p>
	<strong>Вицетата с нови ресори</strong></p>
<p>
	<em>в. Стандарт</em></p>
<p>
	Министър-председателят Бойко Борисов направи ново разпределение на ресорите, за които отговарят вицепремиерите, във връзка с избирането на заместник министър-председателя по координация на европейските политики и институционалните въпроси Меглена Кунева и за министър на образованието и науката. На нея се възлагат функциите по координация по отношение на министерствата на външните работи, правосъдието, отбраната, както и по отношение дейността на Държавната агенция за метрологичен и технически надзор, Държавната агенция за българите в чужбина и Агенцията за ядрено регулиране. Това съобщиха от правителствената информационна служба.</p>
<p>
	На заместник министър-председателя по коалиционна политика и държавна администрация и министър на вътрешните работи Румяна Бъчварова се възлага координацията на органите на изпълнителната власт във връзка с дейността на министерствата на културата, здравеопазването, младежта и спорта и туризма. В нейния ресор са също Държавната агенция &bdquo;Архиви&quot;, Държавната агенция за бежанците, Комисията за регулиране на съобщенията и Националния статистически институт.</p>
<p>
	<strong>Подписваме през март за влак от Китай до Бургас</strong><br />
	<em>в. Стандарт</em></p>
<p>
	Товарна железница ще свързва Китай с Бургас, а морският град има шанс да се превърне в ключов логистичен център за китайския внос към Европа. Това стана ясно след визитата на правителствена делегация от Китай, която в неделя пристигна в морския град. Тя бе водена от заместник-председателя на Националната комисия за сътрудничество и реформи на Китай Нинг Дзиджъ, който се срещна с бургаския кмет Димитър Николов. Градоначалникът представи пред гостите възможностите за инвестиции в транспортната инфраструктура.</p>
<p>
	&quot;Следващият месец подписваме с Китай споразумение за бърза жп връзка от Китай през Бургас за Европа, което ще даде по-кратък срок за доставка на контейнерните товари и по-качествена логистична схема&quot;, каза Димитър Николов.</p>
<p>
	<strong>До края на 2018 г. 150 нови екоавтобуса ще возят столичани</strong><br />
	<em>в. Новинар</em></p>
<p>
	150 нови екоавтобуса ще возят столичани до края на 2018 г. Около 20 от тях ще се движат на ток, а останалите на природен газ и дизел. Това предвижда 4-годишна програма за модернизация на автобусния транспорт в София. С реализирането й ще се обнови изцяло автобусният парк в София. Програмата ще бъде готова до дни и внесена за обсъждане в комисиите на Столичния общински съвет, съобщи за &bdquo;Новинар&rdquo; зам.-кметът по транспорта Любомир Христов.</p>
<p>
	&bdquo;В момента правим допълнителен анализ &ndash; финансов и технически, който ще бъде част от програмата. Надявам се най-късно до края на март да бъде одобрена на сесия от общинските съветници, за да започнем веднага реализацията й&rdquo;, изтъкна Христов.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
