

	<div class="art">
		<div id="article_text" class="s4" itemprop="articleBody">
			
			
			<p>
	<strong>Щрак, щрак лентичка и дупка</strong><br />
	<em>в. Капитал</em></p>
<p>
	&quot;Изтъпиха се от резане!&quot;. С тази реплика премиерът Бойко Борисов прерязва лентата на обходния път на Монтана на 29 декември 2015 г. Той е част от международното направление Е79 и е изключително важен за областния град, чиито улици (както и тези на съседните села) са раздробени от ежедневното преминаване на над 700 тира. Малко преди Нова година &ndash; след истерично бързане и работа в зимни условия е завършено само пътното платно &ndash; прилежащите пътни връзки, канавки, откоси и др., не са готови и до ден днешен.</p>
<p>
	<strong>Вторият фронт на миграционната криза</strong><br />
	<em>в. Капитал</em></p>
<p>
	&quot;Смятам следващия месец отново да посетя България. Засилването на нашите външни граници е от изключително значение. Правата на мигрантите в България се спазват. Сега потоците от бежанци през България са все още ограничени, но знаем, че те могат да се променят. Приветстваме това, че България има план за действие, ако този натиск се увеличи.&quot; С тези думи еврокомисарят по миграцията Димитрис Аврамопулос, който посети София в четвъртък, формално &quot;потупа по рамото&quot; българските власти за усилията.</p>
<p>
	<strong>В какво се превръщат лошите кредити</strong><br />
	<em>в. Капитал</em></p>
<p>
	Десет години след кредитния бум и последвалата глобална криза банките в България се оказаха с повече от 18 млрд. лв. просрочени задължения. При някои от тях части бяха епизодично продавани на малки порции, при други - консервирани в балансите или извадени в специални дружества финансирани пряко или заобиколно от самата банка. Но същинското им разчистване започва едва сега, до голяма степен и под натиска на предстоящите тази година проверки на качеството на активите и стрес тестове.</p>
<p>
	<strong>Шофирането без книжка вече е масово явление</strong><br />
	<em>в. Сега</em></p>
<p>
	Над 1/4 от нарушителите на пътя, чиито шофьорски книжки са били отнети, се качват на кола отново, преди да изтече срокът на наказанието им. Това става ясно от отговор на вътрешния министър Румяна Бъчварова на депутатски въпрос. Статистиката е стряскаща, тъй като показва освен големия брой нарушения и че провинилите се нямат никакъв страх от наказание. Това създава голяма несигурност на пътя, защото не се знае колко неправоспособни се намират в трафика, а и няма гаранция, че контролът на КАТ изобщо действа.</p>
<p>
	<strong>Вложител в КТБ осъди БНБ за обезщетение</strong><br />
	<em>в. Сега</em></p>
<p>
	Ключово решение за хилядите вложители в КТБ, които месеци наред нямаха достъп до парите си, взе Административният съд в София. Той постанови БНБ да изплати на вложителя Юлиян Банков - съдия в Софийския военен съд, компенсация от 8628 лв., съобщи &quot;Правен свят&quot;. Това е законната лихва за забавено изплащане на гарантирания депозит, който в неговия случай е максималният - 196 хил. лв. След това решение има възможност срещу Централната банка да се изсипе лавина от искове за обезщетения. В КТБ имаше над 250 хил. гарантирани влогове за общо 3.6 млрд. лв. и всички те си получиха парите с голямо закъснение.</p>
<p>
	<strong>НАП започна проверка на сделките на Делян Пеевски</strong><br />
	<em>в. Сега</em></p>
<p>
	Националната агенция за приходите е започнала проверка на депутата от ДПС Делян Пеевски за поредица от сделки, сключени в последните месеци. Данъчните ще проверяват произхода на средствата, с които са извършени сделките и дали депутатът може да ги докаже. Чрез фамилната фирма &quot;НСН Инвестмънт&quot;, в която Пеевски държи 90%, а майка му - 10%, депутатът официално придоби дялове в бизнеси, с които неофициално е свързван.</p>
<p>
	<strong>Омбудсманът обеща: Край на вечните длъжници</strong><br />
	<em>в. Стандарт</em></p>
<p>
	Десетки хиляди българи са останали без дом заради невъзможност да покриват задълженията си. Те са принудени да разпродават имуществото си и въпреки това продължават да изплащат дългове до края на живота си. Това алармира омбудсманът Мая Манолова по време на дискусия, организирана от КНСБ, за необходимостта от законодателно уреждане на фалита на граждани. Страната ни е единствена в ЕС без такава правна възможност наред с Румъния, където обаче вече е внесен законопроект в парламента.</p>
<p>
	<strong>Шефове купуват служебните коли заради данък &quot;уикенд&quot;</strong><br />
	<em>в. Стандарт</em></p>
<p>
	Служебни коли масово се прехвърлят на реалния им собственик за да се избегне плащането на данък &quot;уикенд&quot; от фирмите, научи &quot;Стандарт&quot;. Досега честа практика беше при покупка на нов автомобил той да се регистрира на името на фирма за да не се плаща ДДС. Собствениците на фирми обикновено купуваха семейния автомобил от името на компанията си. Дори хора, които нямат собствен бизнес регистрираха колата си на името на фирма на свой приятел за да може да си върнат ДДС-то. Но от началото на 2016 г., след като стана ясно, че вече няма да може да се крие ДДС за служебните коли, които се ползват и за лични нужди, върви обратната тенденция - автомобилите се продават от фирмите на човека, който реално ги кара.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
