

	<div class="art">
		<div id="article_text" class="s4" itemprop="articleBody">
			
			
			<p>
	<strong>НЕК изненада търговците с бърз и скъп търг за ток</strong></p>
<p>
	В. Капитал Daily</p>
<p>
	Търг за продажбата на електроенергия, обявен от Националната електрическа компания (НЕК), изненада търговците от сектора. След като над половин година държавната компания не предлагаше електроенергията от водните си централи за свободния пазар (като се изключат количествата, предлагани на борсата по споразумение между БЕХ и НЕК), през миналата седмица тя се опита да продаде 200 мегавата базов товар с общо количество 67 200 MWh за минимална цена от 4.6 млн. лв.</p>
<p>
	Петъчният търг беше обявен от НЕК на тяхната онлайн платформа за търговия. Тя е е идентична с тази на ТЕЦ &quot;Марица-изток 2&quot;, но с една съществена разлика - системата на НЕК не съдържа информация за резултатите от проведените търгове като продадени количества и цена. Затова и сегашният резултат е неизвестен, но според търговци интересът е бил слаб заради краткия срок за подготовка и доставка и заради високата цена.</p>
<p>
	<strong>Ковачки и Тилев ще добиват медна руда</strong></p>
<p>
	В. Капитал Daily</p>
<p>
	Нова медна мина се очаква да започне да работи в България до няколко години. Става дума за разработването на находище &quot;Прохорово&quot; в югоизточната част на страната в района на Нова Загора, за което тази седмица предстои да се проведат обществени обсъждания. Инвестицията се оценява на над 150 млн. лв.</p>
<p>
	Проектът е любопитен по две причини. Първо, това ще е едно от малкото нови разработени находища в минната индустрия след промените. Освен това с него в рудодобива ще влезе нов, но добре познат участник &ndash; Христо Ковачки, който оперира повечето частни въглищни мини в страната. Чрез &quot;Минна компания&quot; той практически държи половината от акциите в инвеститора &quot;Прохорово майнинг&quot;. Любопитен е и партньорът му - Атанас Тилев, който през последните години държи дял в &quot;Еврохолд&quot;. От &quot;Прохорово майнинг&quot; заявяват, че смятат сами да разработват проекта и нямат намерение да го продават на друг инвеститор.</p>
<p>
	<strong>Бежанците вече остават в България само часове</strong></p>
<p>
	В. Сега</p>
<p>
	Влизащите у нас през турската граница бежанци вече бягат от България само след няколко часа. В най-добрия случай чужденците прекарват тук два-три дни, докато намерят начин да продължат към Западна Европа. Това става ясно от отговори на председателя на Държавната агенция за бежанците (ДАБ) Никола Казаков на въпроси на &quot;Сега&quot;.</p>
<p>
	Масовите бягства от бежанските центрове са тенденция от месеци. Данните сочат, че от миналия август до края на януари по този начин са изчезнали 4102 души, а към днешна дата броят им е още по-голям. Само след месец, с идването на пролетта, се очаква засилване на бежанския поток. От агенцията и МВР описват масова практика у нас - нелегално влезлите в България чужденци биват регистрирани, когато бъдат заловени. След това те заявяват, че искат да кандидатстват за статут и закрила. Полицаите ги карат в София в някой от центровете на ДАБ. Оттам обаче те изчезват често още същия ден, преди да са регистрирани отново и да им бъде открита процедура по даване на бежански статут.</p>
<p>
	<strong>Пътната агенция ще мери шума от автомобилите на 136 места</strong></p>
<p>
	В. Сега</p>
<p>
	Система за следене на шума по шосета с над 3 милиона преминаващи превозни средства годишно ще изгражда Агенция &quot;Пътна инфраструктура&quot;. Това става ясно от обявена през миналата седмица обществена поръчка с прогнозна стойност 263 хил. лв. и краен срок за подаване на оферти до 24 март. До 3 години България трябва да има обществено достъпен портал за данни за нивото на шума от 136 точки.</p>
<p>
	Системата ще има пунктове за постоянно наблюдение на шумовото замърсяване в жилищни зони и райони с детски градини, училища и болници, които са близо до основни пътни участъци от републиканската мрежа. Ще бъдат доставени и монтирани мониторингови терминали за шум. Освен това предстои да се изгради публично достъпен интернет портал за непрекъснат достъп на мониторингови данни за шум от пътен трафик. Изпълнителят на държавната поръчка трябва да осигури поддръжка и обслужване на системата в рамките на 2 години.</p>
<p>
	<strong>Българско висше с чужда диплома</strong></p>
<p>
	В. Стандарт</p>
<p>
	Свикнахме с това, че всяка година над една десета от абитуриентите ни отиват да учат в чужбина. И че този процент расте. А вероятно ще нарасне и още, след като Великобритания от тази година започна да отпуска заеми и за студенти в магистърска степен. В действителност обаче има начин да получиш чужда диплома у нас, без да ходиш в чужбина. При това &quot;2 в 1&quot; - паралелно с нея вземаш и българска.</p>
<p>
	<br />
	Британски икономист можеш да станеш и от УНСС. Немски инженер - и от Техническия в София. По-големите университети у нас от години имат съвместни бакалавърски и магистърски програми с висши училища в чужбина. Поне по една. А някои - и повече. Основното изискване при приема е да владееш съответния език на много високо ниво, защото преподаването става само на него. В някои от програмите една година или поне семестър задължително се прекарват в чужбина.</p>
<p>
	<strong>Хотели работят като туроператори</strong></p>
<p>
	В. Стандарт</p>
<p>
	Хотелите стават туроператори. Но не защото ще взимат лиценз и ще продават почивки. Нова система ще позволи на клиентите да резервират мечтаната ваканция директно през сайта на хотела. Вместо да пазаруват единствено нощувките, те ще могат да включат в направения от тях пакет за ваканция и допълнителни услуги, трансфери, да си резервират екскурзии.</p>
<p>
	Системата за динамично пакетиране бе представена от Владимир Чугунов, член на контролния съвет на Бълграския съюз по балнеология и спа на най-голямото родно туристическо изложение &quot;Ваканция и спа&quot;. It технологията, която интегрира онлайн резервационна система на хотелския сайт, позволява на клиентите да изберат сами подходящата стая и да я платят с карта. В същото време обаче потребителите могат да си организират и цялата ваканция на същото място само за пет минути.</p>
<p>
	<strong>Тръгват ударни проверки на складовете с дървесина</strong></p>
<p>
	В. Новинар</p>
<p>
	Масирани проверки за нововъведените средства за контрол на дървесината в цялата страна започват от понеделник инспектори от регионалните дирекции по горите. Проверяващите ще посетят на място складове, цехове за преработка и съхранение на дървесина и ще следят за наличието на камери за постоянно видеонаблюдение, което стана задължително от 1 януари.</p>
<p>
	Контролните органи ще проверяват своевременно всички шофьори на камиони и бусове, които транспортират дървен материал за валиден превозен билет и наличност на GPS ycтpoйcтвa в aвтoмoбилитe.&nbsp;От тази година се въвеждат електронните превозни билети за дървесина от временен склад за всички собственици на гори.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
