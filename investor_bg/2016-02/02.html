

	<div class="art">
		<div id="article_text" class="s4" itemprop="articleBody">
			
			
			<p>
	<strong>&quot;СE Борднетце&quot; инвестира над 10 млн. евро в заводите си</strong><br />
	<em>в. Капитал Daily</em></p>
<p>
	Японско-германската компания за кабелни системи за автомобилната индустрия - &quot;СЕ Борднетце - България&quot; инвестира над 10 млн. евро в оборудване. Така производителят ще разкрие и 1300 работни места в заводите си в Мездра и Карнобат. Вложението идва заради новите проекти на компанията &ndash; модел SUV на Seat и Skoda Yeti.Това е поредното разширение на бизнеса на дружеството - сега то има 3300 служители и приходи около 200 млн. лв.</p>
<p>
	<strong>Жп линия между Бургас и Слънчев бряг ще струва поне 100 млн. лв.</strong><br />
	<em>в. Капитал Daily</em></p>
<p>
	&quot;Ще има жп линия от летище Бургас до Слънчев бряг, ако се окаже рентабилна.&quot; Това заяви Христо Алексиев, зам. генерален директор на Национална компания &quot;Железопътна инфраструктура&quot; (НКЖИ) по повод проекта за изграждане на жп връзка от летище Сарафово до натоварения южен курорт. Идеята съобщи премиерът Бойко Борисов при откриването на обновената жп гара на Бургас. Аргументите за възобновяването на този жп път, който в момента стига само до Поморие и е в много лошо състояние, е увеличаването на трафика.</p>
<p>
	<strong>3000 майки под 18 г. вземат детските в натура</strong><br />
	<em>в. Сега</em></p>
<p>
	Около 3000 вече са непълнолетните майки, които от лятото насам получават детските си в натура. Това съобщи социалният министър Ивайло Калфин пред Нова телевизия. Миналата година бяха променени условията за получаване на детските от майки, ненавършили 18 г. &quot;Когато през лятото на миналата година въведохме промените в семейните помощи за деца, около 3000 бяха децата, чиито майки са под 16 г. И около 5000 тези, чиито майки са под 18 г. Сега те получават помощите в натура.</p>
<p>
	<strong>България е извън критериите за прозрачно партийно финансиране</strong><br />
	<em>в. Сега</em></p>
<p>
	Законите за финансирането на политическите партии в България продължават да са непълни, а санкциите, които те предвиждат - неефективни. Страната трябва да положи още много усилия, за да изпълни препоръките за прозрачност и да доразвие законите за борба с корупцията в публичната власт. Това се казва в третия доклад по отношение на България на органа за борба с корупцията на Съвета на Европа (GRECO). Предишните два бяха приети през 2010 и 2014 г. В новия документ, публикуван вчера, се казва още, че държавата ни не е направила едри стъпки по партийното финансиране в сравнение с констатациите в предишните доклади.</p>
<p>
	<strong>Дворецът Кричим може да отвори за туристи</strong><br />
	<em>в. Стандарт</em></p>
<p>
	Да стане принцеса и да живее в дворец е мечтата на всяко малко момиченце. Всеки възрастен също е любопитен да види отвътре един царски палат. Кметът на Стамболийски Георги Мараджиев е амбициран да отвори за простосмъртни бившата царска резиденция &quot;Кричим&quot;. Срещу определена символична такса за вход. Така, както е в градината и двореца в Балчик, както е и в &quot;Евксиноград&quot;. За да се случи, първо държавата трябва да предостави &quot;Кричим&quot; за стопанисване на общината.</p>
<p>
	<strong>Вето от НОИ за инвалиди</strong><br />
	<em>в. Стандарт</em></p>
<p>
	Реформата в ТЕЛК ще даде възможност да се оспорват лекарските преценки за степен на увреждане при съмнения за измама. Предвижда се втората комисия за експертизата на работоспособността, която ще е към териториалните дирекции на НОИ, да изисква допълнителни изследвания или повторение на изследвания при съмнение в решението на медицинската експертиза, заяви вицепремиерът Ивайло Калфин. В момента НОИ може да оспорва само процедурата по издаване на ТЕЛК-ови решения, но не и преценката на лекарите. &quot;Сега веднъж като тръгне фалшив медицински документ, той си върви докрай, защото няма кой да го оспори&quot;, посочи Калфин. Само 1% от издадените решения на ТЕЛК се обжалват годишно от НОИ.</p>
<p>
	<strong>Над 2500 жалби при омбудсмана само за 100 дни</strong><br />
	<em>в. Новинар</em></p>
<p>
	Над 2540 жалби е получила омбудсманът Мая Манолова през първите 100 дни, откакто е на поста. Най-голямо е недоволството срещу столичната топлофикация, обясни Манолова. Срещу нея са се жалвали 216 души. 129 пък са жалбите срещу енергодружествата, а 115 - срещу мобилните оператори. Други 90 пък са срещу ВиК компаниите. За тези 100 дни от институцията са направили над 125 препоръки към различни министерства, дирекции, агенции, кметове и общински съвети.</p>
<p>
	<strong>Над 600 трошки ръждясват по улиците в София</strong><br />
	<em>в. Новинар</em></p>
<p>
	Над 600 стари коли, които са излезли от движение, ръждясват в момента по столичните улици и пречат на движението и на пешеходците по тротоарите. Това са автомобили, които са паркирани на общински терени и са излезли от употреба. За такива се смятат всички, които са без или със стари регистрационни номера, както и тези, които от две години не са минавали на технически преглед. За последните пет години на територията на София са били регистрирани 7080 трошки като излезли от употреба моторни превозни средства (ИУМПС).</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
