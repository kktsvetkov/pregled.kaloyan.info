

	<div class="art">
		<div id="article_text" class="s4" itemprop="articleBody">
			
			
			<p>
	<strong>Идва нов рунд от сваляне на цените на ток</strong><br />
	<em>в. Капитал Daily</em></p>
<p>
	В последните няколко години основната дейност на управляващите е да търсят нови резерви за свалянето на цените на електроенергията. В понеделник се даде нов тласък, след като работодателската организация КРИБ представи на премиера 15 мерки в тази посока, които обаче не бяха обявени. По информация на &quot;Капитал&quot; повечето от тях няма как да има ефект върху цените, но поне три могат да бъдат евентуално приложени и по всичко изглежда, че имат подкрепата на управляващите.</p>
<p>
	<strong>Без дебат и след тайни договорки парламентът избра съдебни инспектори</strong><br />
	<em>в. Капитал Daily</em></p>
<p>
	Без дебат и след предварителна тайна договорка Народното събрание избра в четвъртък десетимата съдебни инспектори. За постовете имаше 19 кандидата, но след договорки, в които основна роля според източници на &quot;Капитал&quot; е имал бившият вътрешен министър Цветан Цветанов, са били &quot;селектирани&quot; десетима магистрати. Одобрението е станало и с ключовото участие на ДПС.</p>
<p>
	<strong>Спортното министерство ще отдаде басейна &quot;Спартак&quot; под наем</strong><br />
	<em>в. Капитал Daily</em></p>
<p>
	Министерството на младежта и спорта (ММС) ще отдаде под наем редица обекти из страната, като се очаква конкурсите да започват да се провеждат в следващите няколко седмици. В първата вълна от процедури ще бъдат включени около 15 обекта, като голяма част от тях са в София или около столицата.</p>
<p>
	<strong>Пропадна &quot;златен&quot; участък от магистрала &bdquo;Марица&rdquo;</strong><br />
	<em>в. Сега</em></p>
<p>
	Отсечка от магистрала &quot;Марица&quot; пропадна три месеца след като беше открита. Дефектите се отстраняват в момента от изпълнителя за негова сметка, съобщи вчера Агенция &quot;Пътна инфраструктура&quot;. Става дума за част от първия лот от новооткритата магистрала между Оризово и Димитровград между 5-я и 36-я километър.</p>
<p>
	Налага се отводняване на насипа в близост до река Банска и изграждането на допълнителен дренаж. Получило се е голямо преовлажняване на основата на насипа в участък с голям водосбор и голям надлъжен наклон по посока на моста на реката, обясниха от АПИ. Прави се допълнително отводняване от строителя, за да се гарантира дълготрайна стабилност на трасето.</p>
<p>
	<strong>РБ вкара е-вота с много вратички за отмяната му</strong><br />
	<em>в. Сега</em></p>
<p>
	Почти четири месеца след като близо 2 млн. българи се обявиха за електронно гласуване, реформаторите внесоха поправка в Избирателния кодекс, с която то ще стане факт. Но капаните за отмяната му, предвидени в проекта, са много. Освен това е-вотът ще може да се упражнява чак след 2 г., през които трябва да се подготви и да се тества технологията за дистанционно гласуване.</p>
<p>
	Законопроектът увеличава силно правомощията на ЦИК, която след въвеждането на електронния вот ще може да го спира или прекратява в отделни секции и дори в цялата страна, както и да обявява, че е-гласуване въобще няма да се провежда. Комисията ще има право също да анулира резултатите от него.</p>
<p>
	<strong>Премиерът спира и търга за Зимния дворец</strong><br />
	<em>в. Стандарт</em></p>
<p>
	Обществената поръчка за ремонта на Зимния дворец в София на стойност 35 млн. лв. ще бъде отменена днес. Това съобщи премиерът Бойко Борисов вчера от Брюксел. По-рано през деня той стопира и изпълнението на няколко големи търга във Варна и Бургас за още общо 170 млн. лв.</p>
<p>
	&quot;Нека да го наречем политическа воля&quot;, коментира Борисов от сърцето на Европа. &quot;Процедурите са законосъобразно проведени и съответно законосъобразно спрени. Разпоредил съм на спортния министър да ми подготви по същия начин да спрем и обществената поръчка за Зимния дворец, тъй като и там от моята проверка излизат неща, за които няма извършено престъпление, но може да се направят по-добре&quot;, каза още премиерът.</p>
<p>
	<strong>Връзват техникумите с местния бизнес</strong><br />
	<em>в. Стандарт</em></p>
<p>
	Професионалните училища ще бъдат преобразувани, за да се обвържат с икономиката на София. Това съобщи зам.-кметът по културатата Тодор Чобанов при представянето на новата образователна стратегия на общината. Тя включва периода от 2016 до 2023 г. и предстои да бъде гласувана от съветниците. Чобанов обясни, че заедно с представители на бизнеса ще се направи анализ на съществуващите техникуми в София. &quot;Има изчезващи сектори, ще се търси отделно решение за всяко едно училище. Ще се чуе гласът на бизнеса&quot;, коментира той.</p>
<p>
	<strong>Два пъти повече бежанци искат убежище у нас</strong><br />
	<em>в. Новинар</em></p>
<p>
	Два пъти повече бежанци са потърсили закрила у нас през 2015 г. През 2014 година те са били малко над 11 000, докато през изминалата година техният брой набъбва до 20 391 души. Това сочат данните на Агенцията по бежанците, показва проверка на &quot;Новинар&quot;.</p>
<p>
	Едва на 4708 от тях обаче е даден статут на бежанец, а на други 889 човека е предоставен хуманитарен статут. Отказ са получили 623 души, като при 14 564 случая производството е прекратено. През януари т.г. бежанците, потърсили убежище у нас, са близо 2000 души, като само на 47 е разрешено такова, а на 33 човека е даден хуманитарен статут.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
