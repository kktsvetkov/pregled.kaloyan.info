

	<div class="art">
		<div id="article_text" class="s4">
			
			
			<p>
	<strong>Ревизия на договорите за държавни ниви</strong></p>
<p>
	<em>в. &quot;Стандарт&quot;</em></p>
<p>
	Ревизия на договорите за отдаване под наем на земеделски земи, мери и пасища от държавния и общински поземлен фонд ще правят земеделският министър и областните управители. Това приеха депутатите от земеделската комисия към парламента при второто четене на промени в Закона за собствеността и ползването на земеделските земи.</p>
<p>
	&quot;Три месеца след влизане в сила на промените ще трябва да бъдат назначени комисии, които да проверят всички сключени до момента договори. Става дума за над 10 млн. декара площ. Имаме данни, че са допуснати сериозни нарушения и са отдавани земи на хора, които изобщо нямат нужда от тях, при това за жълти стотинки&quot;, каза председателят на комисията Светла Бъчварова при обсъждането на законопроекта. Така тя отговори на колегите си от ГЕРБ, според които този текст не би решил конкретни проблеми, а би създал само обществен шум и би довел до назначаване на много хора на граждански договори няколко месеца преди евроизборите.</p>
<p>
	Десислава Танева от ГЕРБ коментира, че при нарушения има компетентни органи, които да правят проверки и не е нужно да се разпореждат инспекции със закон.</p>
<p>
	Нивите на офшорките и на дружествата, които имат в състава си офшорни акционери, няма да се конфискуват след приемането на поправките в Закона за собствеността и ползването на земеделските земи, решиха още депутатите. Ако не се приведат в съответствие на новите текстове, тези компании ще търпят само санкции.</p>
<p>
	<strong>Фермери се опасяват, че ще трябва да връщат пари за агроекология</strong></p>
<p>
	<em>в. Capital Daily</em></p>
<p>
	Занимаващите се с екологично земеделие може да се окажат принудени да връщат пари, получени по мярката &quot;Агроекологични плащания&quot;. Причината е, че те са задължени да прилагат екопрограми в продължение на пет години, а договорите им със собствениците на земите се подновяват всяка година, тоест няма гаранции за срока. Това съобщиха днес членове на&nbsp;новорегистрираната Асоциация на агроекологичните земеделски производители на пресконференция в БТА.</p>
<p>
	Бенефициентите по програмата до момента са над 5 000, като от 2008 г. досега са усвоени около 400 млн. лв.</p>
<p>
	Според председателя на Асоциацията Пламен Драгнев има сериозен риск повече от четвърт милиард лева да бъдат върнати от фермерите, а над 300 млн. лв да не бъдат усвоени.</p>
<p>
	Адвокатите на асоциацията предлагат с промяна в закона договорните отношения да се удължат за 5 години, ако земите се използват за екологично земеделие.&nbsp;</p>
<p>
	<strong>Търсим бизнес партньори с фирмен Facebook</strong></p>
<p>
	<em>в. &quot;Новинар&quot;</em></p>
<p>
	Бизнес социална мрежа ще помага на малките и средните предприятия в България да намерят сродни бизнес партньори. Своеобразният фирмен Facebook е част от проекта E-business Pages, разработен от Агенцията за развитие на човешките ресурси, Румънската асоциация за технологичен трансфер и иновации и русенския Бизнес център за подпомагане на малки и средни предприятия.</p>
<p>
	По същество това е електронен регистър на български и румънски фирми. Целта на портала е да улесни фирмите от двете страни на Дунав в намирането на партньори.</p>
<p>
	До момента в него са регистрирани над 500 български и 250 румънски фирми от областите Русе, Велико Търново, Разград, Добрич, Силистра и Гюргево, Кълъраш, Констанца и Олтеница. В профила на всяка компания може да бъде намерена информация за това какво предлага и какво търси.</p>
<p>
	<strong>Правителството отпуска 17 млн. лв за депото край Благоевград</strong></p>
<p>
	<em>в. &quot;Стандарт&quot;</em></p>
<p>
	Реакцията на община Благоевград, на общинския съвет и на гражданите срещу отхвърлените за финансиране проекти доведе до добър резултат. Правителството реши да осигури средства за изключително важен регионален проект. 17 млн. лв ще бъдат отпуснати от Министерство на финансите за финансиране на регионалното депо за твърди битови отпадъци край благоевградското село Бучино. Писмото с добрата новина е подписано от финансовия министър Петър Чобанов. То бе огласено в началото на сесията на местния парламент в петък от от кмета Атанас Камбитов.</p>
<p>
	Одобрението на проекта за финансиране идва след приетата през февруари протестна декларация от общинските съветници срещу орязаните проекти на общината по инвестиционна програма &quot;Растеж и устойчиво развитие на регионите&quot;. Градоначалникът дори инициира гражданска подписка под надслов &quot;Благоевград заслужава повече&quot;. 13 010 благоевградчани се включиха в нея и е обявиха срещу нулевото финансиране на възлови стратегически проекти в Благоевград.</p>
<p>
	Пред общинските съветници кметът Атанас Камбитов обяви надеждата си, че след като вече има финансиране, същинското изграждане на депото може ще стартира още през август или септември тази година. &quot;Радостно е, че правителството е отчело интересите на хората и е отпуснало тази сериозна сума. сега може и благодарствено писмо да изпратим, след като ще се реализира толкова важен проект с държавни пари&quot;, коментира общинският съветник Валери Миленков.</p>
<p>
	В писмото на финансовия министър се казва, че останалите проекти, подадени от община Благоевград, не следва да се считат за отхвърлени за финансиране чрез публичната инвестиционна програма на правителството. До края на месец юни таза година предстои преразглеждане на проектните предложения от междуведомствена комисия към Министерски съвет.</p>
<p>
	Очаква се информация от областните управители за нестартирали проекти, одобрени при първия транш на раздаването на средства от държавния бюджет. Останалият свободен финансов ресурс от тях ще бъде преразпределен за други обекти.</p>
<p>
	<strong>Антимонополистите поемат защитата на потребителите</strong></p>
<p>
	<em>в. &quot;Новинар&quot;</em></p>
<p>
	Антимонополистите ще поемат функцията и на Комисията за защита на потребителите (КЗП). Планира се се да бъдат обединени структурите на Комисията за защита на конкуренцията с КЗП. Все още идеята е сурова и се обмисля как точно да се осъществи.</p>
<p>
	&quot;Чакаме различни процедури по съгласуване. Вървим в тази посока, защото трябва да се усили функцията на органа, който защитава потребителите&quot;, обясни пред &quot;Новинар&quot; зам.-председателят на ДПС Йордан Цонев. По думите му целта е КЗП да бъде независима, извън състава на Министерството на икономиката и енергетиката. Цонев изтъкна, че защитата на потребителите е свързана често с антимонополните действия.</p>

			<div style="display: block; clear: both; padding-top: 10px;"><i>По статията работи: <a href="znvygb:qvzvgne.ihpuri@vairfgbe.ot" id="worker_creator_email">Димитър Вучев</a></i></div>		</div>
	</div>

	<!-- Mobile payment branding -->
	
	
