

	<div class="art">
		<div id="article_text" class="s4">
			
			
			<p>
	<strong>&quot;Алфа Рисърч&quot;: 54% от хората подкрепят инициативата на президента за референдум</strong></p>
<p>
	<em>в. Дневник</em></p>
<p>
	На фона на недоверието към политиците, нарастват очакванията към пряката демокрация. Преобладаваща част от българското общество (54%) подкрепя инициативата на президента Росен Плевнелиев за провеждане на референдум по въпроси на изборното законодателство, показват резултатите от регулярното представително проучване на агенция &quot;Алфа Рисърч&quot;, проведено в периода 17 &ndash; 22 февруари 2014 г.</p>
<p>
	Желанието на избирателите за по-радикални промени в изборното законодателство е съпроводено от настояване този въпрос да не се отлага във времето. 44%&nbsp; предпочитат&nbsp; референдумът да се проведе заедно с предстоящите евроизбори, 17% са за изтеглянето му за по-късен период.</p>
<p>
	<strong>Йовчев: Проектът за ограда на границата ще бъде гледан под лупа, МВР няма роля в него</strong></p>
<p>
	<em>в. Дневник</em></p>
<p>
	Проектът за изграждане на ограда на българско-турската граница ще бъде гледан под лупа. Ще бъдат направени съответните проверки и ако се установят нарушения, ще бъдат взети съответни мерки. Това каза министърът на вътрешните работи Цветлин Йовчев. Той многократно повтори, че МВР няма никакво отношение към проекта. Поводът за това дистанциране е спорът за цената на съоръжението и изпълнителя му.</p>
<p>
	Междувременно вчера ГЕРБ внесоха сигнал до главния прокурор с искане прокуратурата да провери начина, по който се разходват средствата за изграждане на оградата и критериите за избор на фирмите изпълнители. Миналата седмица премиерът Пламен Орешарски също разпореди ревизия на финансирането на обекта.</p>
<p>
	<strong style="font-size: 12px;">Разликата в заплащането между мъжете и жените в България расте</strong></p>
<p>
	<em>в. Сега</em></p>
<p>
	Разликата в заплащането между мъжете и жените в България расте на фона на всички политики, стратегии и планове за създаване на равнопоставеност на половете. А в Европа промяна няма. Това показват данни на Европейската комисия, публикувани по повод на Европейския ден на равното заплащане.</p>
<p>
	Разликата в заплащането между половете почти не се е променила през последните години и се задържа на около 16,2% и през 2013 г. А в някои страни като България, Унгария, Португалия, Естония, Ирландия и Испания тя дори се увеличава с годините, отчитат от ЕК. През 2008 г. жените у нас са получавали с 12,3% по-малко от мъжете, докато през 2012 г., за когато са последните данни на НСИ по пол, разликата вече е 14,7%. В сума това означава 9784 лв. средна годишна заплата за мъжете и 7772 лв. - за жените. Трайно смаляване на разликата се наблюдава в Дания, Чехия, Австрия, Холандия и Кипър.</p>
<p>
	<strong>Държавният департамент посочи проблемите на България</strong></p>
<p>
	<em>в. Сега</em></p>
<p>
	Маргинализацията на ромското малцинство е най-належащият проблем на правата на човека в България според Държавния департамент на САЩ. Безнаказаността е проблем. Продължаващото влошаване на медийната среда и нарастването на автоцензурата на медиите поради корпоративен и политически натиск също са проблемни, отчита Държавният департамент на САЩ в частта за България от годишния си доклад за човешките права по света за 2013 г.</p>
<p>
	Корупцията продължава да бъде спънка за дееспособността на правителството и подкопава доверието на обществото и на бизнеса към съдебната система и другите правителствени институции. Правителството е предприело мерки за съдебно преследване и наказание на служители в службите за сигурност и другаде в правителството, които са извършили нарушения, но действията му са били недостатъчни и безнаказаността е проблем.</p>
<p>
	<strong>Великденски бонус за пенсионерите</strong></p>
<p>
	<em>в. Стандарт</em></p>
<p>
	Великденски добавки към пенсиите си може да получат най-бедните възрастни хора у нас. &quot;Правят се разчети за великденски еднократни помощи към ниските пенсии&quot;, съобщи вчера лидерът на ДПС Лютви Местан след заседание на Централния съвет на партията.</p>
<p>
	По Великден бонус от 30 лв. ще получат и близо 280 хиляди бедни домакинства. Правителството вече гласува отпускането на 8.3 млн. лв. за тази социална помощ. От нея ще се възползват хората, които тази зима получават по 65 лв. месечно за отопление. Към тях се добавят още около 30 хиляди, на които им е било отказано енергийно подпомагане, защото доходите им надвишават с 10 лв. лимита.<br />
	<br />
	След новината за добавките се появиха критики, че великденските помощи са &quot;предизборен ход&quot;. Социалният министър Хасан Адемов обаче коментира, че правителството води последователна политика за подпомагане на най-уязвимите от кризата групи в обществото.</p>
<p>
	<strong>Решават извън съда спорове с търговци</strong></p>
<p>
	<em>в. Стандарт</em></p>
<p>
	Обсъжда се възможността да бъде създаден извънсъдебен орган за решаване на споровете между производители и търговци. Този инструмент е дал добри резултати в страните, където е въведен, каза вицепремиерът по икономическото развитие Даниела Бобева. Тя съобщи, че съвсем скоро ще бъдат внесени в НС промени в Закона за защита на конкуренцията, свързани с нелоялните търговски практики.</p>
<p>
	Според нея преговорите с големите търговски вериги не текат гладко. Водим дискусия с големите вериги, въпреки че това законодателство не ги касае, а се отнася до нелоялните търговски практики, независимо от това кой ги прилага, добави още Бобева.</p>
<p>
	<strong>София купува 126 нови автобуси</strong></p>
<p>
	<em>в. Стандарт</em></p>
<p>
	Софийска община е подписала договор за доставка на 126 нови нови газови съчленени автобуси в столицата. Доставчик е германската фирма &quot;МАН ТРЪК&amp;БЪС АГ&quot;.Стойността на договора с изпълнителя е 66 553 050 лв. без ДДС като се очаква първите автобуси да пристигнат в края на месец май, а последната партида до края на тази година. По договора се предвижда закупуването и използването на 126 нови нископодови газови съчленени автобуси с енергоефективни технически параметри.<br />
	<br />
	Новите автобуси ще бъдат достъпни за трудноподвижни пътници, тъй като ще бъдат нископодови, както и ще разполагат със система за накланяне на автобуса на спирки и звуков и светлинен сигнал при затваряне на вратите. Ще бъдат оборудвани с механична рампа за качване на колички за трудноподвижни лица и майки с детски колички. Автобусите ще бъдат климатизирани в пътническия салон и кабината на водача.</p>

			<div style="display: block; clear: both; padding-top: 10px;"><i>По статията работи: <a href="znvygb:fivyra.xbyri@vairfgbe.ot" id="worker_creator_email">Свилен Колев</a></i></div>		</div>
	</div>

	<!-- Mobile payment branding -->
	
	
