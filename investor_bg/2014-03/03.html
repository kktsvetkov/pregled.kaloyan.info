

	<div class="art">
		<div id="article_text" class="s4">
			
			
			<p>
	<strong>Транспортната блокада спъна износа на дървесина</strong></p>
<p>
	<em>в. &quot;Новинар&quot;</em></p>
<p>
	Транспортната блокада на границата с Турция от 10 февруари спъна износа на дървесина от България. Най-голям е проблемът за експорта от пазарджишкия регион. Това съобщи Димитър Янушев от управителния съвет на Браншовата камара по дървообработваща и мебелна промишленост пред &quot;Фокус&quot;.</p>
<p>
	&quot;Това е резултат от няколко фактора. Единият е спадането на курса на лирата спрямо еврото. Освен това влияние оказаха и проблемите на българо-турската граница. Останалите наши съседи &ndash; Македония и Гърция, не потребяват големи количества&quot;, обясни експертът.</p>
<p>
	По думите му именно поради тези причина се е стигнало до спад на цените на дървесината като краен продукт. Янушев отчете, че все още не се е понижила стойността на трупите.</p>
<p>
	&quot;Надеждите на производителите са, че с настъпването на пролетта търсенето ще се повиши. В резултат имаме налични складови количества, които се надяваме да реализираме&quot;, каза още Янушев.</p>
<p>
	<strong>Дълговете на НЕК към АЕЦ &quot;Козлодуй&quot; се топят</strong></p>
<p>
	<em>в. &quot;Новинар&quot;</em></p>
<p>
	Дълговете на Националната електрическа компания (НЕК) към АЕЦ &quot;Козлодуй&quot; постепенно се топят. От лятото на миналата година до момента те са намалели от 350 на 110 млн. лв. Това съобщи изпълнителният директор на централата Иван Генов.</p>
<p>
	&quot;Когато се върнах на работа в централата, НЕК дължеше на АЕЦ &bdquo;Козлодуй&ldquo; 350 милиона, а АЕЦ &bdquo;Козлодуй&ldquo; дължеше на държавата чрез БЕХ 279 млн. лв&quot;, обясни той. Генов изтъкна, че от септември до февруари са изплатени 79 млн. лв на БЕХ към бюджета.</p>
<p>
	&quot;200 млн. лв от задълженията на АЕЦ &quot;Козлодуй&quot; към БЕХ ги прехвърлихме от НЕК към БЕХ и свалихме по този начин задълженията на НЕК към АЕЦ &quot;Козлодуй&quot;, допълни той.</p>
<p>
	По думите му в момента има разсрочено плащане в размер на 94 млн. лв борчове на НЕК към АЕЦ &quot;Козлодуй&quot;. Те трябва да бъдат изплатени на равни вноски до края на годината.</p>
<p>
	<strong>Започнаха строежа за влак стрела с Македония</strong></p>
<p>
	<em>в. &quot;Новинар&quot;</em></p>
<p>
	Строителството на жп линията за влак стрела между България и Македони започна в неделя. Първа копка на трасето от град Куманово до Беляковце, което е част от транспортен коридор №8, беше направена от вицепремиера и министър на финансите Зоран Ставревски в Македония.</p>
<p>
	31-километровата линия тръгва от Клечовския мост и ще стигне до Беляковце. Македония трябва да изгради общо три отсечки. Едната е до Беляковце, втората е до Крива Паланка и третата е от Крива Паланка до границата с България и граничния пункт Гюешево.</p>
<p>
	Само преди една седмица в общо писмо външните министри на двете страни Кристиан Вигенин и Никола Попоски поискаха подкрепа от Европейската комисия за изграждането на високоскоростна железопътна линия, която да свърже София и Скопие.</p>
<p>
	България и Македония остават едни от последните държави в Европа, които не са свързани с железница. Причините за това се коренят в историята на Балканите и резултатите от Балканските и Първата световна война, когато Македония попада в състава на бъдещата Югославия.</p>
<p>
	<strong>Папазов: През май може да почнат дейностите на естакадата край Шабла</strong></p>
<p>
	<em>в. &quot;Стандарт&quot;</em></p>
<p>
	Надяваме се в рамките на май да започнем строителните дейности по естакадата при нос Шабла. Това каза министърът на транспорта, информационните технологии и съобщенията Данаил Папазов по време на блицконтрола в парламента.</p>
<p>
	Той отговори на въпрос за състоянието на естакада при нос Шабла и за възстановяване на брегово съоръжение - морска естакада при нос Шабла.</p>
<p>
	&quot;Нос Шабла е предоставен на Държавно предприятие &quot;Пристанищна инфраструктура&quot;, към датата на предаване съоръжението е негодно. След технически анализ, обследване на прилежащата територия, се изготви проектна документация и ПУП. Въвеждане в експлоатация е възможно след пълно възстановяване. Минималният размер на строително-монтажните работи е от порядъка на 7 млн. лв&quot;, обясни министърът.</p>
<p>
	&quot;Инспектирах съоръжението. Има необходимост да се вземат спешни мерки. Обектът е включен в инвестиционната програма за 2014 г., предвидената стойност е 6,2 млн. лв без ДДС за ремонтна дейност. Подготвен е проект за документация и очакваме до края на март да бъде факт. Надяваме се в рамките на май да почнем строителните дейности&quot;, каза още Папазов.</p>
<p>
	<strong>Президентът се е запознал с оценката на външно министерство и службите за Украйна</strong></p>
<p>
	<em>в. Capital Daily</em></p>
<p>
	Президентът Росен Плевнелиев e провел работа среща с министъра на външните работи Кристиан Вигенин и с директорите на Служба &quot;Военна информация&quot; и на Националната разузнавателна служба за ситуацията в Украйна, съобщиха от прессекретариата на Президентството</p>
<p>
	Плевнелиев е бил подробно запознат с оценката на Министерството на външните работи и на службите за заплахите за националната сигурност на страната, свързани с развитието на процесите в Украйна.</p>
<p>
	Те са обсъдили подготовката на извънредното заседание на Съвета на министрите на външните работи от ЕС, което ще се проведе на 3 март в Брюксел, както и българските позиции за провеждащата се днес среща на Северноатлантическия съвет на НАТО. Българската позиция е Европейският съюз да се обяви в подкрепа на запазване на суверенитета и териториалната цялост на Украйна.</p>
<p>
	Държавният глава и отговорните институции продължават да следят внимателно ситуацията. &nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:qvzvgne.ihpuri@vairfgbe.ot" id="worker_creator_email">Димитър Вучев</a></i></div>		</div>
	</div>

	<!-- Mobile payment branding -->
	
	
