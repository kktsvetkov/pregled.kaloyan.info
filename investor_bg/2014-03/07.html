

	<div class="art">
		<div id="article_text" class="s4">
			
			
			<p>
	<strong>JP Morgan, HSBC и Citibank ще пласират външния дълг за 3 млрд. лв.</strong></p>
<p>
	В. Капитал Daily</p>
<p>
	Министерството на финансите е избрало банките, които ще пласират външен дълг за 3 млрд. лв. през тази година. Това са американските JP Morgan и Citibank, както и британската HSBC по информация на два независими източника на &quot;Капитал Daily&quot;. Оферти са подали около 20 участника, но според заложените критерии ведомството на Петър Чобанов се е спряло на трите банки. Оттам нито потвърдиха, нито отрекоха новината.</p>
<p>
	През тази година правителството трябва да емитира облигации за 3 млрд. лв. на международните пазари, за да погаси книжа по външния дълг за 800 млн. долара в началото на следващата година, както и да финансира част от бюджетния дефицит, планиран да възлезе на 1.5 млрд. лв. през тази.</p>
<p>
	<strong>Такса за рециклиране изненада вносителите на фотоволтаици</strong></p>
<p>
	В. Капитал Daily</p>
<p>
	От 1 януари фирмите, продаващи фотоволтаични панели, трябва да плащат на държавата такса за рециклиране на устройствата, но вносителите наскоро разбират за новата регулация. Продуктовата такса, която оскъпява панелите, е въведена заради законодателството на ЕС, но размерът й изглежда неоправдано висок. В комбинация с други финансови тежести, дори ако някои искат да си изгради слънчева централа за собствено ползване, това става почти невъзможно.</p>
<p>
	Такса за рециклиране съществува за всякакви домакински, офис и професионални електроуреди и е нормално такава да има и за фотоволтаиците. В България обаче тя беше въведена без много шум и така много от фирмите изобщо не знаят, че са длъжни да правят отчисления. Тъй като повечето фотоволтаични централи бяха пуснати през 2012 г., все още е далеч моментът, в който панелите от тях ще трябва да се рециклират. Това обаче рано или късно трябва да се случи.</p>
<p>
	<strong>Кабинетът раздава предизборно пари на безработни и пенсионери</strong></p>
<p>
	В. Сега</p>
<p>
	След като правителството гласува 8.4 млн., за да могат 270 000 бедни българи да получат 30 лв. еднократна помощ точно преди изборите, сега лансира още идеи, свързани с финансиране на уязвими групи преди евровота, въпреки че в бюджета не са предвидени средства. Пенсионерите ще получат великденска добавка, а 10 хиляди безработни ще помагат на полицията по програми за временна заетост и ще охраняват отдалечени и малки населени места.</p>
<p>
	Намерението пенсионерите да получат великденски подарък беше лансирано първо от лидера на ДПС Лютви Местан, но с традиционната уговорка, че още се правят разчети какви пари на кого да се дадат. От финансовото министерство потвърдиха вчера, че се разглеждат различни варианти, за да се намери най-оптималният.</p>
<p>
	<strong>Димитър Греков предупреди за наводнения заради фалита на &quot;Напоителни системи&quot;</strong></p>
<p>
	В. Сега</p>
<p>
	Има риск за националната ни сигурност заради опасност от наводнения край Дунав. За това предупреди земеделският министър Димитър Греков. Причината е в критичното финансово състояние на държавната компания &quot;Напоителни системи&quot;. Задължение на дружеството е да почиства язовирите и реките, да поддържа дигите, да прави корекции, да се грижи за отводнителните помпени станции.</p>
<p>
	&quot;Поисках увеличаване на капитала на &quot;Напоителни системи&quot; с 24 млн. лв. от бюджета. Въпросът не се разгледа от Министерския съвет. Становището на финансовото министерство е отрицателно, защото това ще се приеме за нерегламентирана държавна помощ. Призовах и Комисията по земеделие да придвижи по-бързо Закона за водите, за да може по-бързо да изчистим дълговете на &quot;Напоителни системи&quot;, коментира министър Греков.</p>
<p>
	<strong>МВФ вдига цената на пшеницата</strong></p>
<p>
	В. Стандарт</p>
<p>
	Помощта от 11 млрд. евро, които ще получи Украйна, може да доведе до поскъпване на пшеницата. Причината е, че за да вземе средствата, Украйна трябва да се ангажира с изпълнението на няколко условия. Те са вписани в договора, който трябва да бъде подписан между Международния валутен фонд и страната. Част от тях предвиждат цените на тока и горивата в Украйна да се вдигнат драстично.<br />
	<br />
	Друго изискване е отпадането на мораториума за покупка на земи от чужденци, както и премахването на държавните помощи за земеделците. Това разказа Симеон Елазаров от Софийската стокова борса. Неминуемо изпълнението на тези условия ще доведе до увеличение на себестойността на продуктите, произвеждани в Украйна, потвърди и Васил Симов от ССБ. Според него обаче това може да изиграе положителна роля за българските износители на зърно. В момента най-големите конкуренти на българското жито са именно Украйна и Русия.</p>
<p>
	<strong>&bdquo;Нова Европа&rdquo; увеличил стокооборота между България и Румъния</strong></p>
<p>
	В. Стандарт</p>
<p>
	Мостът &bdquo;Нова Европа&quot; е увеличил стокооборота между България и Румъния. Това съобщи във Видин съветникът в посолството на Румъния у нас Виктор Дидиу. Сега стокообменът надхвърля 3 млрд. евро. Износът на Румъния за България е скочил с 9%, а на България за Румъния &ndash; с 6. Мостът е превърнал северната ни съседка в трети търговски партньор на България след Германия и Италия.</p>
<p>
	Седмично през моста между Видин и Калафат преминават по 9000 леки коли, автобуси и камиони, съобщават от фирмата за управление на съоръжението във Видин. От откриването му на 14 юни м.г. досега по него са преминали над 300 000 превозни средства. Шофьори на тирове го предпочитат пред близките ферибооти. Струпването на много тирове в Русе през тази зима доведе до пренасочване на движението им през видинския мост.</p>
<p>
	<strong>Изнасяме лавандула за лекарства</strong></p>
<p>
	В. Новинар</p>
<p>
	България изнася розово и лавандулово масло за лекарства в чужбина. Новото направление на тези продукти е във фармацията. Това съобщи за &bdquo;Новинар&rdquo; Ангел Орманов, който е член на националната асоциация по етерични масла. По думите му в много видове лекарства розата и лавандулата са основни съставки. Етеричните ни масла се купуват масово от Япония и САЩ. Родните продукти се изнасят още за Франция и Англия. Едва 1-2 процента остават за България, обясни Орманов.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
