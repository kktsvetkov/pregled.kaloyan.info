

	<div class="art">
		<div id="article_text" class="s4">
			
			
			<p>
	<strong>Съдът: Медиите имат право да публикуват лични данни</strong></p>
<p>
	В. Капитал Daily</p>
<p>
	С окончателно решение от 10 март 2014 г. Върховният административен съд (ВАС) отмени санкция на медия за публикуване на лични данни и върна преписката за ново разглеждане от Комисията за защита на личните данни (КЗЛД). През април 2011 г. смолянският вестник &quot;Отзвук&quot; публикува разследване за нередности, извършени от местен бизнесмен. Последният загуби пред гражданския съд на всички инстанции заведеното срещу медията дело за клевета в статията. Оплакването му обаче, че в нея присъства факсимиле от нотариалния акт с негови лични данни, бе уважено от КЗДЛ през 2012 г. и на вестника бе наложена огромната глоба от 11 000 лв., която практически застраши съществуването му.</p>
<p>
	С нотариалния акт бизнесменът като представител на кооперацията в с. Гела е учредил право на строеж на свое дружество (в което е управител и съдружник). С решението си ВАС приема, че в случая трябва да бъдат съобразени няколко норми от евродиректива, от конституцията и от Европейската конвенция за защита правата на човека, гарантиращи правото на информация.</p>
<p>
	<strong>БСП обмисля премахване на контролните точки за шофьорите</strong></p>
<p>
	В. Сега</p>
<p>
	БСП се връща към спорната идея за отпадане на точковата система за шофьорите по Закона за движение по пътищата, която се посреща с недоверие от институциите. Дългогодишното намерение на бившия транспортен министър, сега соцдепутат, Петър Мутафчиев обаче е на път да стане реален факт. Покрай последните промени в закона Мутафчиев отново лансира тезата си, че точковата система трябва да отпадне, защото не работи добре. Но това трябва да се предхожда от анализ за ефективността й, като за целта трябва да се види например на колко шофьори е отнето свидетелството за правоуправление, след като са загубили всичките си точки.</p>
<p>
	<strong>Кампанията за директните плащания тръгва от днес</strong></p>
<p>
	В. Сега</p>
<p>
	Заявления за директни плащания могат да се подават от днес в общинските служби &quot;Земеделие&quot;, съобщиха за &quot;Сега&quot; от Държавен фонд &quot;Земеделие&quot;. Кампанията се забави заради обнародване на наредби за новите правила, по които земеделските производители кандидатстват за директните субсидии. В днешния брой на &quot;Държавен вестник&quot; обаче излизат и последните 2 наредби, които бавеха приема - за планинските райони и районите с природни ограничения и за агроекологичните плащания. Традиционно кампанията по прием на документи започва в началото на март, но тази година по-късното изготвяне на наредбите забави старта на приема. Кампанията приключва на 15 май.</p>
<p>
	<strong>Рестарт на заводите с 5 стъпки</strong></p>
<p>
	В. Стандарт</p>
<p>
	Пет стъпки за реиндустриализация ще обсъжда на изнесено заседание във Видин кабинетът утре. Премиерът Пламен Орешарски ще събере министрите си в града, където след оперативката местният бизнес ще подложи правителството на своеобразен блиц контрол. С кабинета в дебата за бизнес климата у нас ще участват и представители на Българската банка за развитие. &quot;Ще се презентират новите механизми за инвестиции&quot;, съобщи за &quot;Стандарт&quot; икономическият вицепремиер Даниела Бобева.</p>
<p>
	<strong>Вносните стоки само с опаковки на български</strong></p>
<p>
	В. Стандарт</p>
<p>
	Стоките, които се продават по магазините у нас, но са произведени в чужбина, да бъдат в опаковки на български език. Това е идея, над която вече работят експертите в Министерството на икономиката. Целта е етикетите на вносните продукти да бъдат на български и текстът да бъде напечатан още от производителя. В момента масова практика е да се лепи допълнителен стикер върху опаковката, в който са изписани основните данни на нашия език. Често обаче в тях не е преведена цялата информация.</p>
<p>
	<strong>Най-добре се живее в Бургас и Велико Търново</strong></p>
<p>
	В. Новинар</p>
<p>
	Най-добре се живее в Бургас и Велико Търново. Двата града спечелиха приза &bdquo;Най-добър град за живеене в България&rdquo;. За първи път наградата бе присъдена на две населени места. Престижната награда бе връчена на кметовете Димитър Николов и Даниел Панов от премиера Пламен Орешарски.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
