

	<div class="art">
		<div id="article_text" class="s4">
			
			
			<p>
	<strong>Три общини на ДПС имат най-много одобрени публични инвестиционни проекти</strong><br />
	В. Капитал Daily</p>
<p>
	Благоевградската община Сатовча има най-голяма успеваемост при канидатстването по публичната инвестиционна схема &quot;Растеж и устойчиво развитие на регионите&quot;. Тя е подала 17 проектни предложения, от които са били одобрени 15. Най-активни в писането на проекти са били общините Бяла Слатина, Павел баня и Варна, които са подали по над 20 предложения. От тях е бил финансиран само един спортен проект на община Варна. Това се вижда от обобщените данни за подадените и одобрени от кабинета &quot;Орешарски&quot; проекти по фонд &quot;Растеж&quot;, които бяха публикувани на интернет страницата на националното сдружение на общините.</p>
<p>
	<strong>Прогноза: Евтин хляб заради Украйна</strong><br />
	В. Стандарт</p>
<p>
	Кризата в Украйна бута цената на пшеницата. За да попълни хазната, страната масово разпродава запасите от зърно. Това срина котировките на житото с близо 10%, споделиха търговци. В момента тон зърно от черноморския регион е 350 лв., докато до началото на седмицата беше 370 лв. Не е изключено скоро това да се отрази и върху цената на хляба у нас. Прогнозите са поевтиняването да е също 10 на сто. Поевтиняването обаче не може да стане веднага, коментират от бранша. Според търговци ефектът ще се усети най-рано след месец, когато фурните заредят брашно от евтината пшеница. Богатата реколта в Аржентина и Южна Африка допълнително ще натисне цената на зърното. У нас също се очакват рекордни добиви това лято.</p>
<p>
	<strong>София с още три спешни отделения</strong><br />
	В. Стандарт</p>
<p>
	С още три спешни отделения ще се сдобие столицата съвсем скоро. Общината ще ги разкрие в ДКЦ-та, обяви зам.-кметът по здравеопазването ген. Стоян Тонев вчера. Идеята е залегнала в новата здравна карта на София, която се прави в момента под негово ръководство. Имената на ДКЦ-тата, където софиянци ще могат да търсят бърза помощ, ако се почувстват зле, са 30-и, 22-ри и МЦ &quot;Банкя&quot;. Освен това общината смята да подпомогне и финансово тази дейност.</p>
<p>
	<strong>София пак е най-евтина за туристите в Европа</strong><br />
	В. Сега</p>
<p>
	Със &quot;скромните&quot; 115 лв. на вечер в хотел София е най-достъпната дестинация за туристите на Стария континент през март. Това показва последното проучване сред повече от 50 европейски градове и курорти на онлайн търсачката Trivago. Според него най-евтините хотели у нас се намират във Велико Търново - средно 76 лв. за нощувка. &quot;Гостоприемни&quot; са и Слънчев бряг, Созопол и Несебър със съответно 80 лв., 82 лв. и 86 лв. за една вечер. А Златни пясъци със средната хотелска цена от 131 лв. за стая се оказва най-скъпото място за настаняване в България от включените в изследването.</p>
<p>
	<strong>Градският транспорт в София преизпълни приходите от паркиране</strong><br />
	В. Сега</p>
<p>
	Приходите на столичния градски транспорт за 2013 г. са 241.5 млн., което е с близо 70 млн. лв. по-малко от планираното в икономическата рамка на дружеството. Това стана ясно от предварителните данни за приходите и разходите на Центъра за градска мобилност за м.г., представени вчера от директора на дружеството Симеон Арнаудов. Единственото добро изпълнение е при приходите от паркиране, които даже са повече от планираното с 5.8 млн. лв. Общо от платените зони ЦГМ е получил 26.8 млн. лв. Служебният абонамент и винетките са донесли 7.6 млн. лв., синя зона - 5.2 млн., зелена - 4.6 млн.<br />
	Иновативен образователен парк за 300 000 лв. ще заработи в Професионалната гимназия по електротехника и електроника (ПГЕЕ) в Пловдив.</p>
<p>
	<strong>Иновативен образователен парк в Пловдив за 300 бона</strong><br />
	В. Новинар</p>
<p>
	За първи път у нас младежите ще се учат да боравят с алтернативни енергийни източници, а местният бизнес активно ще съдейства на учащи и преподаватели. Мащабният проект, който е един от най-скъпите в страната, бе спечелен от гимназията миналата година. Финансирането идва от ЕС по схемата &quot;Развитие на професионалното образование, съвместно с работодателите&quot;.</p>

			<div style="display: block; clear: both; padding-top: 10px;"><i>По статията работи: <a href="znvygb:xebxbqryvn@tznvy.pbz" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	
