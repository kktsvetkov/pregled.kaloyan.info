

	<div class="art">
		<div id="article_text" class="s4">
			
			
			<p>
	<strong>Държавна земя ще се купува и с компенсаторни записи</strong><br />
	<em>в. Капитал Daily</em></p>
<p>
	Държавната земя ще може да се купува не само с компенсационни бонове, но и с компенсаторни записи. Тази изненадваща законова промяна е на път да се случи, след като депутатът Тунджай Наимов от пловдивския избирателен район на ДПС я предложи на второ четене в Закона за собствеността на земеделските земи, а колегите му от ресорната парламентарна комисия я одобриха почти без дебати на заседание, приключило вечерта в сряда.</p>
<p>
	В момента законът казва, че държавна земя може да бъде продавана на търгове само срещу поименни компенсационни бонове. Според новите текстове, с които &quot;Капитал Daily&quot; разполага, освен поименни компенсационни бонове при участие в държавни търгове за земя вече ще могат да се ползват още компенсаторни записи и жилищни компенсаторни записи. Освен това се въвежда изискване 20% от цената на земята да се заплаща с парични средства, т.е. в брой, а не както бе досега само с непарични средства, каквито са всички бонове и записи.</p>
<p>
	<strong>bTV сваля две свои програми от мултиплекса</strong><br />
	<em>в. Капитал Daily</em></p>
<p>
	Два от каналите на bTV -&nbsp; Ring.bg+1 и bTV Lady+1, най-вероятно ще бъдат свалени от безплатния цифров ефир. Това стана ясно в четвъртък по време на 11-ия технологичен форум &quot;Телекомуникационният и медийният бизнес пред нови предизвикателства&quot;, организиран от ICT Media. Както председателят на Комисията за електронни съобщения (КРС) Веселин Божков, така и този на Съвета за електронни медии (СЕМ) Георги Лозанов един след друг предупредиха, че е възможно някои от каналите, излъчвани в момента от мултиплекс оператора, да бъдат свалени по тяхно искане, което да постави под въпрос успеха на цифровизацията изобщо като процес.</p>
<p>
	Имената на каналите не бяха уточнени по време на конференцията. &quot;Една от телевизиите просто поиска да отнемем индивидуалния й лиценз за излъчване на тези конкретни канали. Не съм упълномощен да я назовавам&quot;, каза председателят на СЕМ Георги Лозанов. &quot;Идния вторник ще обсъждаме това искане на заседанието си, а то ще е открито&quot;, уточни той. В дневния ред за заседанието на медийния регулатор още за 24 март (публикувано на сайта му в интернет) една от точките е разглеждане на искане от &quot;БТВ медиа груп&quot; СЕМ да прекрати лицензите й за цифрово ефирно излъчване на каналите Ring.bg+1 и bTV Lady+1. От самата медиа отказаха да потвърдят информацията с аргумента, че традиционно не коментират свои търговски взаимоотношения.</p>
<p>
	<strong>Скандалът &quot;Карадере&quot; вдъхнови нови мерки срещу офшорките</strong><br />
	<em>в. Сега</em></p>
<p>
	Заради случая &quot;Карадере&quot; депутатът от БСП Георги Кадиев ще предложи допълнения в приетия в края на м.г. закон за ограничаване на дейността на офшорките. Според Кадиев в него има пропуски и несъвършенства, тъй като той е първи по рода си в страните от Европейския съюз, а не е преписан от вече готов и работещ документ. С измененията няма да се забранят офшорките.</p>
<p>
	Соцдепутатът обясни пред &quot;Сега&quot;, че идеята му е да се разшири обхватът на закона и изрично да се запише, че фирми, които искат да получат сертификат и облекчения по Закона за насърчаване на инвестициите, трябва задължително да разкрият кои са истинските им крайни собственици - физически лица. Същото условие трябва да важи и за компании, чиито акции се търгуват на Българската фондова борса.</p>
<p>
	<strong>Парламентът чупи рекорда с промяна на Изборния кодекс по време на кампанията</strong><br />
	<em>в. Сега</em></p>
<p>
	42-рото Народно събрание има всички шансове да бие досегашните рекорди, като най-вероятно ще направи промени в Изборния кодекс при вече започнала кампания. Така обичайната практика да се правят изменения в закона за вота в 12 без 5 ще бъде нарушена. И това няма да е в разрез с конституцията и кодекса.</p>
<p>
	Преди два дни ГЕРБ внесе промени в Изборния кодекс, с които ЦИК се увеличава с още един мандат, който ще бъде даден на ДПС. От коментарите в парламента вчера стана ясно, че е напълно реално тези промени да бъдат разгледани и приети другата седмица. Поправките очевидно също са били договорени на прословутото кафе в Кърджали, изпито от Бойко Борисов и лидера на ДПС Лютви Местан. Резултатът от срещата бе, че преди два дни депутатите от движението подкрепиха номинацията на ГЕРБ за зам.-шеф на ЦИК, а сега герберите изпълняват своята част от договорката. Въпреки сегашните топли отношения между двете привидно антагонистични формации Борисов смята, че е несериозно да се говори за коалиция между ГЕРБ и ДПС. &quot;Новите промени са, за да покажем още веднъж, че законът, който създаде Мая Манолова, е, за да обслужи само БСП и &quot;Атака&quot; за изборите&quot;, обясни бившият премиер.</p>
<p>
	<strong>Съдебният инспекторат беше изобличен с унищожителен доклад</strong><br />
	<em>в. Сега</em></p>
<p>
	На фона на безсилието на парламента да избере следващия главен съдебен инспектор Сметната палата излезе с унищожителен доклад за дейността на Инспектората към Висшия съдебен съвет (ИВСС). С него се разкрива, че структурата, натоварена с големи очаквания при старта си през 2008 г., всъщност е неефективна и работи без стратегия, избирателно, субективно и хаотично. Главният инспектор в оставка Ана Караиванова е възразила, че одитът е нищожен, тъй като Сметната палата не може да проверява и контролира органи на съдебната власт и ИВСС. Оттам обаче са отхвърлили аргументите й с мотива, че независимостта на съдебната власт не означава безконтролност.</p>
<p>
	Сметната палата разкрива, че няма вътрешни правила за работата на инспектората. Така не само дейността му не е достатъчно прозрачна. Няма данни как е теглен жребият за това кои инспектори и експерти ще работят заедно. Освен това разпределянето е правено само при встъпването им в длъжност, а не всяка година, както изисква законът. Екипите за проверка по сигнали са определяни не на случаен принцип по реда на постъпването им в деловодството, а по преценка на главния инспектор, което погазва принципите на обективност и прозрачност. Когато прави предложения за дисциплинарни наказания, инспекторатът има различна практика и действа субективно.</p>
<p>
	<strong>Съветници се скараха за театъра на &quot;Витошка&quot;</strong><br />
	<em>в. Сега</em></p>
<p>
	Предложението за артпроект на столичния булевард &quot;Витоша&quot;, който предвижда театър, конкурси за палачинки и плаж с коктейли, скара общинските съветници вчера. Основните възражения на опозицията на &quot;Московска&quot; 33 бяха, че проектът, предложен от Съюза на артистите, прилича повече на бизнесначинание, а не на изкуство.</p>
<p>
	&quot;Мисля, че точката трябва да се оттегли. Часовият пояс за провеждане на събитията е притеснителен, а и не смятам, че там трябва да се провежда конкурс за най-кръгла палачинка и водни колела&quot;, коментира Любка Качакова от НДСВ. Тя видя в проекта финансова изгода за спонсорите. От БСП също изразиха подобно мнение. &quot;От дейностите, които видях, че ще има - промотиране на продукти и други, трябва да се обясни връзката с изкуството&quot;, коментира съветничката Милка Христова от левицата.</p>
<p>
	<strong>Туристи в Гърмен заради СПА и антични селища</strong><br />
	<em>в. Стандарт</em></p>
<p>
	Все повече туристи от страната и чужбина посещават община Гърмен. Привличат ги най-вече минералните извори и античните селища в региона. &quot;От години в село Огняново се развиват СПА туризмът и балнеологията. Минералната вода е с уникални лечебни свойства, а инфраструктурата в района непрекъснато се подобрява и хотелите никнат като гъби. Целта е регионът да се превърне в предпочитана туристическа дестинация&quot;, заяви кметът на общината Минка Капитанова. Тя и екипът й са убедени, че туризмът ще помогне за развитието на икономиката в района. Древният град Никополис ад Нестум е построен в късноримската епоха, през 106 година от новата ера, от император Траян в чест на победата му над даките.</p>
<p>
	<strong>Строят пътища за 770 млн. лв.</strong><br />
	<em>в. Стандарт</em></p>
<p>
	Търгове за изграждане на пътища на стойност 770 млн. лв. ще тръгнат до края на годината,&nbsp; обяви регионалният министър Десислава Терзиева на 9-ата годишна конференция &quot;Стратегическа инфраструктура&quot;. Сред големите обекти, за които предстои да бъдат обявени конкурси, са отсечките между София и Калотина, Мездра и Ботевград и вторият етап на западната дъга на София, уточни председателят на пътната агенция Стефан Чайков. До края на годината ще бъдат завършени общо 90 км стартирали строежи - 65 км от магистрала &quot;Марица&quot;, 15 км от &quot;Струма&quot;, обходният път на Враца и западната дъга на София. 512 км пътища ще бъдат рехабилитирани.</p>
<p>
	Държавата трябва да направи анализи на ползите с помощта на научните среди, за да определи кои са стратегически важни и икономически изгодни за страната ни инфраструктурни обекти, каза председателят на Съвета на директорите на &quot;Трейс Груп Холд&quot; Николай Михайлов. Според него е нужна преценка дали да се строят 20 км тунел от магистрала &quot;Струма&quot;, които ще глътнат 50% от евросредствата за следващия програмен период, а годишната поддръжка на съоръжението ще струва близо 50% от цялостната годишна издръжка на шосетата у нас.</p>
<p>
	<strong>Губещата &bdquo;Лозана&rdquo; стана социално предприятие</strong><br />
	<em>в. Новинар</em></p>
<p>
	Губещата общинска фирма &bdquo;Лозана&rdquo; в София се превърна в модерно социално дружество, похвалиха се от Столичната община. Фирмата реализира съвместен проект с Агенцията за хора с увреждания на стойност 200 000 лв., като над 93 процента от средствата са безвъзмездно финансиране.</p>
<p>
	Открити са нови работни места, а сградата на дружеството е ремонтирана. В нея са открити обществена пералня и поточна линия за производство на ролки за касови апарати.</p>
<p>
	<strong>Адвокати не допускат НСА в базата им в Равда</strong><br />
	<em>в. Новинар</em></p>
<p>
	Неочакван развой на сагата със скандалната база на Националната спортна академия в Равда пречи на ръководството на учебното заведение да влезе във владение на собствеността си. В 11 часа в сряда съдия-изпълнител трябваше да въведе във владение НСА в базата й от 2660 кв. м, съгласно изпълнителен лист, издаден от Върховния съд, който позволява на академията да получи владение върху територията, свързваща базата с морето.</p>
<p>
	Неочаквано обаче в казуса се намеси нова, никому неизвестна до момента фирма, която претендира, че е собственик на зданието. Адвокатите Найденова и Козарев, представляващи компанията &bdquo;Акротирия инвестмънт&rdquo;, твърдят, че фирмата е станала собственик на изградения хотел в базата само месец преди завеждането на делото от академията срещу инвеститора &bdquo;Империал бул тръст&rdquo;. Двамата претендират, че НСА не може да бъде въведена във владение на базата си, тъй като е водила дело срещу &bdquo;Империал бул тръст&quot;, но не и срещу &bdquo;Акротирия инвестмънт&rdquo;.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
