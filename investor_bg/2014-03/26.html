

	<div class="art">
		<div id="article_text" class="s4">
			
			
			<p>
	<strong>Всички срещу държавната политика в енергетиката</strong></p>
<p>
	В. Капитал Daily</p>
<p>
	С последните си действия в енергетиката кабинетът &quot;Орешарски&quot; явно е изнервил доста хора не само сред производителите и доставчиците на ток. Подготвя се отворено писмо до управляващите с безпрецедентна по своя обхват коалиция - от работодателски, професионални, потребителски и синдикални организации през инвеститори във възобновяеми източници (ВЕИ) и мрежови компании до различни международни асоциации. То ще призове управляващите да приключат с популизма в сектора. Исканията най-общо са за реформи с международна експертна и финансова подкрепа, диалог и цялостно стабилизиране на сектора, както и по-ефективно разпределение на енергийните помощи за най-бедните.</p>
<p>
	В предварителен текст на писмото, което официално ще бъде представено до дни, се настоява главно за три неща: държавата да спре натиска върху енергийните компании; да се създаде т.нар. енергиен борд с консултативни функции и подкрепа от международните финансови институции и цените на тока да отразяват действителните разходи за производството и доставката му.</p>
<p>
	<strong>За 2013 г. &quot;Дънди&quot; взе $153 млн. от златото на Челопеч</strong></p>
<p>
	В. Стандарт</p>
<p>
	$152,6 млн. е консолидираната преобразувана печалба преди данъци, финансови разходи и амортизационни отчисления на златната мина в Челопеч. Това е записано в годишния финансов отчет на канадската компания &quot;Дънди Прешъс Метълс&quot;, оповестен на техния сайт. Спрямо 2012 г. фирмата отчита понижение от $43 млн. заради сериозния спад на цените на металите на световните борси. Общите приходи от Челопеч за 2013 г. възлизат на $231,9 млн. От находището в Челопеч са добити 2 млн. тона руда, или с 12% повече от 2012 г.</p>
<p>
	От рудата са извлечени 131 825 тройунции (4,1 тона) злато, 218 866 тройунции (6,8 тона) сребро и 45,6 млн. паунда (20 хил. тона) мед. В същото време за правото да експлоатира най-голямата златна мина в България &quot;Дънди&quot; плаща на държавата годишна концесионна такса от 1,5% от стойността на добитото злато, сребро и мед. Наред с това корпоративният данък у нас е един от най-ниските в света, което прави добивът на злато изключително рентабилна дейност.</p>
<p>
	<strong>Бизнесът иска повече часове извънреден труд</strong></p>
<p>
	В. Стандарт</p>
<p>
	Да се завишат допустимите часове извънреден труд за сезонните производства, настоява Конфедерацията на индустриалците и работодателите в България (КРИБ). В момента ограничението е 150 часа в рамките на една година, а КРИБ настоява да стане 360 часа. Все повече инвеститори имат планове да разширяват производствените си капацитети, посочват от КРИБ.</p>
<p>
	На много места това налага преминаване към работа на смени, което пък води до допълнителни часове извънреден труд. Промяната е част поредните предложения за корекции в трудовото законодателство, внесени за обсъждане в социалното министерство. Друго искане е работодателите да може да прекратяват едностранно трудовите договори с работници, придобили право на пенсия.</p>
<p>
	<strong>Сухопътните войски се тресат от корупционен скандал за набиране на войници</strong></p>
<p>
	В. Сега</p>
<p>
	След скандала около цената на оградата с Турция облаците около Сухопътните войски продължават да се сгъстяват. Повод за това стана сигнал до главния прокурор Сотир Цацаров за корупционна схема при набирането на професионални войници в пехотата. Военноокръжната прокуратура в Пловдив е започнала проверка на старозагорската бригада. Сигналът е подаден от жена, която е била кандидат за професионален войник, но отпаднала от надпреварата. Тя е сигнализирала за редица нередности в подбора на кандидати. Според haskovo.net жената е платила солидна сума, за да бъде приета на служба, но й било отказано, тъй като била навършила пределната възраст от 32 години.</p>
<p>
	<strong>НСИ дописал 166 000 българи към населението</strong></p>
<p>
	В. Сега</p>
<p>
	За доста съмнителни могат да се приемат данните от преброяването на населението през февруари 2011 г., става ясно от резюме на критичен доклад, изготвен от НСИ за Евростат. Около 166 000 българи са отчетени като живеещи в страната, без да бъдат преброени, но дори с тях е надценен броят на постоянното население от 7 364 000 души. В същото време не са отчетени поне 140 000 жилищни сгради. Броят на домакинствата е нереален, тъй като всички непреброени българи са включени в едночленни. Това е записано в доклада с окончателни, проверени и обобщени данни и метаданни, който всяка страна членка трябва да представи на Евростат три години след преброяването. Целият документ ще бъде представен до дни.</p>
<p>
	<strong>Искат директен превоз на свръхбагаж по вода</strong></p>
<p>
	В. Новинар</p>
<p>
	Да има директен превоз на свръхбагаж по вода до Русия са поискаха членове на Българо-руската търговско-промишлена палата. &bdquo;Имаше конкретни предложения за откриване на директна ро-ро линия между български и руски пристанища&rdquo;, съобщи транспортния министър Данаил Папазов, който участва в срещата с бизнеса заедно с премиера Пламен Орешарски и енергийния министър Драгомир Стойнев. Според Папазов страната ни има готовност за посрещане на извънгабаритен и автомобилен товарен поток.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
