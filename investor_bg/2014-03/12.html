

	<div class="art">
		<div id="article_text" class="s4">
			
			
			<p>
	<strong>Монополът на нотариусите може да бъде разчупен</strong></p>
<p>
	В. Капитал Daily</p>
<p>
	Премахване на монопола на нотариусите върху издаването на удостоверения и заверки на копия от оригинални документи, които не подлежат на вписване. Това се предлага в проект за промени на Закона за адвокатурата, изготвен от експерти на Висшия адвокатски съвет. В него се предвижда тези дейности да могат да се извършват и от адвокати. По този начин гражданите ще могат да избират в чия кантора да влязат, за да получат необходимия им документ. Ако промяната бъде приета, очакванията са адвокатите да повишат приходите от дейността си, но за сметка на нотариусите. Според нотариуси подобни удостоверявания и заверки представляват 10-15% от дейността им. За клиентите на услугата промяната ще донесе улеснение заради повечето точки, в които могат да получат услугата.</p>
<p>
	<strong>&quot;Софийска вода&quot; поиска поскъпване с близо 10% от 1 юли</strong></p>
<p>
	В. Сега</p>
<p>
	Нова, по-висока цена на водата е поискало от 1 юли дружеството &quot;Софийска вода&quot; от Държавната комисия за енергийно и водно регулиране (ДКЕВР). &quot;Компанията е внесла заявление за поскъпване с 9.52%&quot;, съобщи вчера изпълнителният директор на дружеството Мариана Итева. Ако новите цени бъдат одобрени, един кубик вода в столицата вече ще струва 1.61 лв. без ДДС при 1.47 лв. на кубик без ДДС в момента. Причината за исканото поскъпване е инвестиционната програма на дружеството.</p>
<p>
	<strong>Министерство дава до 450 000 лв. на бедни общини за &quot;бързи&quot; проекти</strong></p>
<p>
	В. Сега</p>
<p>
	Проектите на общините, с които те могат да кандидатстват за финансиране от Министерството на инвестиционното проектиране (МИП), трябва да са на стойност между 150 хиляди и 450 хиляди лева с ДДС. За тях са заделени почти 5.9 милиона лева, а 470 хиляди лева са оставени за строителен и авторски надзор. Това съобщиха от ведомството за &quot;Сега&quot;. МИП получи 6 350 000 лева от правителствения фонд за регионите. Обществените поръчки за класираните проекти ще се провеждат от министерството. Досега то е единственото, което публикува разяснения за програмата си. Общините могат да кандидатстват за финансиране и по програмата на регионалното ведомство за борба с безводието (20 милиона лева), но тя все още не е готова.</p>
<p>
	<strong>Министър Папазов решава проблема със &quot;супер Бургас&quot;</strong></p>
<p>
	В. Стандарт</p>
<p>
	Транспортният министър Данаил Папазов пристигна в Бургас, за да решава на място проблемите със зоната за свободен достъп в порта, известна като &quot;супер Бургас&quot;. Той събра всички заинтересовани страни, които представиха вижданията си за бъдещото развитие на пристанището и проекта за зоната за обществен достъп до новата морска гара. Според министър Папазов са допуснати много сериозни грешки още при отдаването на концесия на пристанището. Според него проблемът идвал от факта, че ако се изгради свободна зона за обществен достъп, то ще трябва да бъде намалена дейността на държавния оператор. Това пък ще доведе до съкращаване на работници.</p>
<p>
	<strong>Хърсев: Ръст на БВП с 4-5% ще вдигне лихвите</strong></p>
<p>
	В. Стандарт</p>
<p>
	Новите промени, които регулират отпускането на заеми от банките, ще доведат до първоначален ръст на лихвите по кредитите. Това прогнозира финансистът Емил Хърсев. Промените в Закона за потребителския кредит бяха гласувани на първо четене от парламента в петък. По думите на Хърсев отпадането на някои такси като тази за управление на заема няма да имат нужния ефект, тъй като разходите ще бъдат прехвърлени на кредитополучателите посредством по-висока лихва. Все пак икономистът посочи, че това ще бъде моментен ефект и постепенно нещата ще се нормализират. Според Хърсев новите правила за банките ще ограничат процента на финансиране, при отпускането на жилищни кредити.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
