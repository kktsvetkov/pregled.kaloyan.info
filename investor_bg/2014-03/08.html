

	<div class="art">
		<div id="article_text" class="s4">
			
			
			<p>
	<strong>Китайски мултимилионер планира развлекателно градче&nbsp; до София</strong><br />
	<br />
	<em>в-к Капитал Daily</em><br />
	<br />
	Ако свиете по отбивката от магистрала &quot;Тракия&quot; малко преди 5-и километър, ще попаднете на интересен пейзаж. В него се редуват промишлената зона със схлупената жп гара на Верила и бетоновите останки от едноименния завод, поредица от поляни и рехави горички, всичко това - накъсвано от складови бази, следва село Равно поле, а малко след него &ndash; бялата сграда и поддържаната трева на голф-игрището &quot;Света София&quot;. Някъде оттам в посока към военното поделение при Мусачево започва друга история за района &ndash; не промишлената, а тази на голф, СПА центрове, хазарт и развлечения. Заявка да я напише прави мултимилионерът от китайски произход Стиван Ло (повече за него &ndash; в карето), чието име от няколко месеца се свързва с планове за мащабни инвестиции край София.</p>
<p>
	Първата крачка е направена &ndash; до седмици азиатецът ще е новият собственик на голф игрището &quot;Света София&quot;. След дълга работа на проектанти и консултанти вече придобива очертания и по-големият му замисъл &ndash; за строителство на цяло развлекателно градче с 30-етажен хотел, казина и аквапарк в района. А с това &ndash; и за цялостното му преобразяване.</p>
<p>
	Как и кога Стиван Ло открил Мусачево и военното поделение край него е дълга история. Тя започва от плановете на родения в Хонконг бизнесмен да инвестира в България, като според добре осведомени източници, преди да се спре на този район, е оглеждал и локации западно от София.</p>
<p>
	<strong>Българските компании засега не чувстват ефекти от кризата в Крим</strong><br />
	<br />
	<em>в-к Капитал Daily</em><br />
	<br />
	&quot;Притесненията са много сериозни и са по две линии: дори при липса на строги икономически санкции от страна на ЕС евентуални размирици в Украйна силно ще повлияят на българския износ за Русия. Почти целият ни износ за там минава през Украйна&quot;, казва Пламен Грозданов, изпълнителен директор на Съюза на малкия и средния бизнес &quot;Произведено в България&quot; и бивш посланик в Русия. &quot;Имайки предвид състоянието на руската икономика (през 2013 г. ръстът на БВП в Русия е само 1%, при планирани 3%), силната й зависимост от износа на енергоносители, очаквания отлив на капитали от Русия, увеличаването на напрежението не може да не доведе до по-нататъшно обезценяване на курса на рублата. Централната банка на Русия не разполага с инструментариум и ресурс да се противопостави. Това не може да не засегне компаниите, които работят с Русия, и техният износ неминуемо ще се съкрати.&quot;</p>
<p>
	<strong>Три банки ще пласират външен дълг за 3 млрд.</strong></p>
<p>
	<em>в-к Стандарт&nbsp;</em></p>
<p>
	Три банки са избрани от Министерството на финансите да пласират външен дълг в размер на 3 млрд. лв. Това са американските JP Morgan и Citibank и британската HSBC, научи &quot;Стандарт&quot;. Те са избрани сред 20 финансови институции, които са подали оферти за пласиране на дълга.<br />
	<br />
	Планира се облигации за 1,5 млрд. евро (ок. 3 млрд. лв.) да бъдат пласирани след изборите за Европейския парламент, които ще се проведат в края на май. Подготовката за емитирането на държавни ценни книжа на международните капиталови пазари включва избирането на банки посредници и правен консултант. Договорите с тях предстои да бъдат одобрени от Министерски съвет. След това Народното събрание трябва да ратифицира самите договори, с които се поема държавният дълг: Договор за подписка, Договор за фискално агентство и Акт за поемане на задължение относно издаването на облигации.</p>
<p>
	<strong>Бензинът най-евтин от 2 години - 2,43 лева</strong><br />
	<br />
	<em>в-к Стандарт</em><br />
	<br />
	Цената на бензин А95 от петък падна до 2,43 лв. за литър по някои бензиностанции. Това е най-ниската цена от над 2 години насам. Тенденцията за поевтиняване на автогоривата започна от 18 януари, когато А95 вървеше по 2,58 лв.<br />
	След няколко поредни намаления в петък цената падна с цели 8 ст. Така, за да напълни резервоар от 50 литра, сега шофьорът трябва да плати 121,50 лв., което е със 7,50 лв. по-малко спрямо началото на 2014 г.<br />
	<br />
	<strong>Рестартират бирената фабрика в Мездра</strong><br />
	<br />
	<em>в-к Стандарт</em><br />
	<br />
	Бирената фабрика в Мездра е в предстартова треска. До месец към пазара тръгват бутилките с етикет &quot;Леденика&quot;. Очаква се рестартът да се случи по Великден.<br />
	<br />
	Заводът, който има 50-годишна история, спря точно преди две години, заради дългове от 6 милиона лева, натрупани от бившия собственик Михаил Михов, известен като Мишо Бирата. Борчовете бяха изкупени от банка. През август миналата година захарният бос Гриша Ганчев купи бирената фабрика за 13 млн. лв. чрез фирмата си &quot;Литекс комерс&quot;.<br />
	Инвестицията му в пивоварната вече клони към 20 млн. лв. Извършен е тотален ремонт на цеховете. Фабриката има нов покрив, канализация и електрическа инсталация. Купена е напълно автоматизирана поточна линия за пластмасови бутилки.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:oblbcbcbi@tznvy.pbz" id="worker_creator_email">Бойчо Попов</a></i></div>		</div>
	</div>

	<!-- Mobile payment branding -->
	
	
