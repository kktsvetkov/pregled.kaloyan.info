

	<div class="art">
		<div id="article_text" class="s4">
			
			
			<p>
	<strong>Апатия във Варна</strong></p>
<p>
	<em>в. Капитал Daily</em></p>
<p>
	Варна беше активна - с протести гражданите свалиха неизменно печелилия четири поредни мандата от името на различни власти Кирил Йорданов. Ентусиазмът обаче днес е изчезнал. Под 20% от избирателите до вечерта решиха, че има смисъл да пуснат гласа си за нов кмет.&nbsp; Най-вероятната причина е, че за изминалите близо четири месеца основните политически сили не успяха да излъчат силни кандидатури за един от най-важните градове в страната и това пролича в апатичното отношение на варненци към вота.</p>
<p>
	До 18 часа правото си на глас упражниха малко над 18% от над 300 хилядите избиратели в града. За сравнение, преди две години на първи тур активността е била 49%, т.е. над два пъти по-висока.</p>
<p>
	<strong>Ваньо Танов напуска митниците</strong></p>
<p>
	<em>в. Капитал Daily</em></p>
<p>
	Директорът на Агенция &quot;Митници&quot; Ваньо Танов ще бъде освободен от поста най-вероятно тази седмица. Това съобщиха два източника на &quot;Капитал Daily&quot; и уточниха, че следващият шеф на митниците ще бъде избран след конкурс. Формално освобождаването му не е подписано от финансовия министър Петър Чобанов, защото Ваньо Танов е постъпил в болница и от министерството не желаят да предприемат действие, докато има здравословни проблеми.</p>
<p>
	От петък обаче правомощията му са прехвърлени на Борислав Борисов, който е заместник на Танов. Той ще изпълнява длъжността директор и след официалното освобождаване на Танов до избора на нов титуляр.</p>
<p>
	<strong>Разликите в доходите между София и другите области се задълбочават</strong></p>
<p>
	<em>в. Капитал Daily</em></p>
<p>
	Ако доходите в столицата замръзнат на сегашното си ниво и се индексират само с темп на инфлация от 3%, а тези в Пазарджик продължат да растат, така както са се увеличавали средно за периода 2001 - 2011 г., за Пазарджик ще са необходими още над 25 години, за да настигне столицата. Това показват даннте на Института за пазарна икономика (ИПИ) за различията между столицата и останалите области в страната.</p>
<p>
	Икономическата криза продължава да задълбочава тенденцията. Според анализа на ИПИ това важи не само по отношение на индикатори като безработица и заетост, но и за нивата на средногодишния доход на гражданите. Методологията на изследването обхваща както паричните (включително пенсии и социални обезщетения), така и непаричните приходи на населението по области.</p>
<p>
	<strong>54,6 млн. печалба през май</strong></p>
<p>
	<em>в. Стандарт</em></p>
<p>
	54,6 млн. лева е печалбата на банковата система през май 2013 г., сочат данните на БНБ. Така за първите пет месеца на годината трезорите генерираха финансов резултат след данъци от 265,4 млн. лева. Това е минимален ръст от 0,75% спрямо същия период на миналата година, когато генерираните средства достигаха 263,4 млн. лева. Приходите от лихви по отпуснати кредити нарастват с доста сериозните 25,4% само за един месец.</p>
<p>
	През април приходите от лихви са били 1, 533 млрд. лева, докато само месец по-късно сумата набъбва с цели 390,8 млн. лева до 1,924 млрд. лева. Същото рязко увеличение се наблюдава и при разходите за лихви на родните банки (депозити и влогове), които нарастват с 24,3% само за месец - от 719,8 млн. лева през април, те набъбват с 175,3 млн. лева, до 895,1 млн. лева към края на май.</p>
<p>
	<strong>&quot;Тракия&quot; ще наводни южните ни морски курорти</strong></p>
<p>
	<em>в. Стандарт</em></p>
<p>
	Българи ще наводнят курортите по южното ни Черноморие през юли и август. Това прогнозира председателят на Българската хотелиерска и ресторантьорска асоциация Благой Рагин. Пускането на изцяло завършената магистрала &quot;Тракия&quot; само след няколко дни ще увеличи значително трафика към хотелите край Бургас, прогнозира той. Новината за бранша в Слънчев бряг, Созопол, Приморско, Китен и Царево може да е добра, но за бизнеса край Варна не е особено приятна.</p>
<p>
	Причината е, че за по-голяма част от българите Северното Черноморие остава изолирано. Само три часа ще делят софиянци от Бургас при спазване на ограничението за шофиране със 130 км в час по изцяло завършения аутобан. В същото време пътуването от столицата до Варна все още е кошмарно.</p>
<p>
	<strong>Добрев: НЕК с 600 млн. депозит без &quot;Белене&quot; и &quot;Цанков камък&quot;</strong></p>
<p>
	<em>в. Стандарт</em></p>
<p>
	&quot;Без &quot;Белене&quot; и &quot;Цанков камък&quot; в сметката на НЕК щеше да има 600 млн. лв. депозит&quot;, каза на пресконференция в Хасково депутатът от ГЕРБ и бивш министър на икономиката ,енергетиката и туризма Делян Добрев. Той посочи, че за двата проекта са изхарчени общо 2,5 милиарда лева. &quot;В този смисъл сегашното състояние на НЕК е заради недалновидни инвестиции на предишни правителства&quot;, посочи Добрев в отговор на по-ранното изказване в неделя на наследника си Дрогомир Стойнев.</p>
<p>
	&quot;Имаме над 2 500 мегавата ВЕЦ-ове. &quot;Цанков камък&quot; е 80 мегавата, което прави 3 % . В този смисъл може да се каже, че е излишен. Ако не беше спрян АЕЦ &quot;Белене&quot; всеки месец щяха да се трупат нови десетки милиони задължения&quot;, подчерта Добрев.</p>
<p>
	<strong>2 дни бонус за залози в нета</strong></p>
<p>
	<em>в. Стандарт</em></p>
<p>
	Два дни бонус получиха българите, които залагат в интернет. През изминалите събота и неделя достъпът до сайтове за залагания без лиценз беше възможен, въпреки решението на Софийския районен съд, което задължава доставчиците на интернет да блокират достъпа до още 27 страници за залагания.</p>
<p>
	Решението е публикувано на сайта на Държавната комисия по хазарта в петък вечерта, като интернет доставчиците трябваше в срок до 24 часа да го изпълнят. Някои от доставчиците обаче не спазиха решението, като вероятно причината се крие в двата почивни дни.</p>
<p>
	<strong>Държавна преса за избите</strong></p>
<p>
	<em>в. Стандарт</em></p>
<p>
	Държавните изисквания към нас растат, нуждите от инвестиции също, а продажбите ни намаляват. Така обобщи ситуацията в бранша шефът на русенския винзавод Наталия Къснеделчева. Тя, както и колегите й от останалите изби в страната, трябва да въведат уреди за отчитане на количеството и градуса на произведения алкохол най-късно днес (1 юли 2013 г).</p>
<p>
	В противен случай, според наредбата за вземането на проби и методите за анализ за целите на контрола върху акцизните стоки, производителите подлежат на солени глоби. Оказва се обаче, че дори към деня, когато станалата прословута Наредба 3 официално трябва да влезе в сила, никой в страната не може да произведе и предложи уредите, които трябва да измерват алкохолния градус според изискванията на митниците.</p>
<p>
	<strong>Дунав мост 2 се задръсти</strong></p>
<p>
	<em>в. Новинар</em></p>
<p>
	Дунав мост 2 буквално се задръсти от колона от чакащи камиони в неделя. Причината за затрудненото преминаване са оказаха проверки от румънска страна. Иначе властите на сверената ни съседка пропускаха по-леко останалите моторни превозни средства и преминаването беше спокойно, въпреки че трафикът остана засилен. Много от шофьорите се възползваха от гратисния период без такса за преминаване по моста, който изтече в неделя вечерта.</p>
<p>
	<strong>Ваучерите за декодерите за бедни ще се раздават в пощите</strong></p>
<p>
	<em>в. Сега</em></p>
<p>
	Ваучерите за безплатните тв декодери, нужни за преобразуване на аналоговия сигнал в цифров при по-старите телевизори, ще бъдат раздавани в клоновете на Български пощи. За да получат декодер, социално слабите хора, които имат право на тях, обаче ще трябва да се разкарват до три различни места - Агенцията за социално подпомагане, клон на Български пощи и магазин на веригата, която ще ги доставя.</p>
<p>
	Според измислената от чиновниците схема агенцията ще дава на транспортното министерство списъка на хората, които имат право на енергийни помощи, а пощите ще предоставят мястото, където да се получават ваучерите. Половината от тях вече са отпечатани, а рекламата за безплатните декодери върви по медиите. След това хората с ваучери ще трябва да отидат до магазина, за да си вземат устройството.</p>
<p>
	<strong>За кърпенето на дупки по пътищата отидоха 14.5 млн. лв. за два месеца</strong></p>
<p>
	<em>в. Сега</em></p>
<p>
	Традиционното пролетно аварийно кърпене на дупките след снега продължава да поглъща огромни суми, а резултатите да се изпаряват след около година. Само през април и май т.г. пътната агенция е наляла 14.5 млн. лв. в аварийни ремонти по републиканските пътища.</p>
<p>
	Изкърпени са близо 575 хил. кв. м по магистрали, първокласни и по-нисък клас пътища, съобщиха пред &quot;Сега&quot; от Агенция пътна администрация (АПИ). Част от сумата е от спестените средства от зимното поддържане. Миналата зима е струвала малко над 42 млн. лв. при осигурен бюджет от 55 млн. лв. Така спестените около 13 млн. лв. се прибавят към 30-те млн. лв., отделени предварително за аварийното изкърпване и текущо поддържане на пътищата.</p>
<p>
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	