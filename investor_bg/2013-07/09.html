

	<div class="art">
		<div id="article_text" class="s4">
			
			
			<p>
	<strong>Сделка със сигурна печалба</strong></p>
<p>
	<em>в. Капитал Daily</em></p>
<p>
	Когато времената са трудни, решенията стават все по-иновативни, а компаниите търсят всякакви алтернативни решения, за да покажат на акционерите си, че са ефективни и фокусирани в дейността си. В тази посока би трябвало да е и последната сделка на публичния холдинг &quot;Еврохолд България&quot;. Тя следва да носи на холдинга чиста печалба от 550 хил. лв. и да свие задълженията му на групово ниво. Проблемът е, че купувачът не изглежда толкова независим от продавача, което да успокои акционерите, че сделката е оставила всички рискове извън &quot;Еврохолд&quot;.</p>
<p>
	На 28 юни, т.е. два дни преди края на отчетния период за второто тримесечие, &quot;Еврохолд България&quot; продава дъщерната си компания &quot;Еврохолд имоти&quot; срещу 2 млн. лв. Според официалното съобщение на компания сделката е в резултат на &quot;водената през последните няколко години политика на компанията за фокусиране на бизнеса в групата&quot;. Тя носи 552.7 хил. лв. счетоводна печалба за холдинга и освен това ще свие задълженията и разходите за лихви на групово ниво.</p>
<p>
	<strong>Фермерите взимат по 1,5 млрд. на година</strong></p>
<p>
	<em>в. Стандарт</em></p>
<p>
	Българските фермери ще получават повече средства от ЕС за обработваните площи. От 2016 г., когато страната ни ще започне да получава пълния пакет директни плащания, в земеделските стопанства ще се вливат по предварителни оценки между 1,5 и 1,6 млрд. лв. на година.</p>
<p>
	Това пише в анализ на Николай Вълканов от Института за пазарна икономика. Преговорите по Общата селскостопанска политика на ЕС за 2014-2020 г. приключиха след близо две години пазарлъци. Предстои формалното гласуване на промените, както и на общия бюджет на съюза от парламента. В тристранния диалог (между комисия, парламент и земеделски министри) умишлено бяха пропуснати някои спорни детайли, по които окончателното решение тепърва предстои.</p>
<p>
	<strong>КЗП решава спорове с банки</strong></p>
<p>
	<em>в. Стандарт</em></p>
<p>
	Чисто нов отдел в Комисията за защита на потребителите ще има амбициозната задача да решава извънсъдебно спорове между потребители и търговски банки у нас. За целта бюджетът на КЗП ще бъде увеличен, за да се подобри административният и функционален капацитет на ведомството. Това заяви за &quot;Стандарт&quot; Йордан Цонев, председател на комисията по бюджет и финанси към парламента.</p>
<p>
	По думите му търговските банки в страната също ще дадат съгласие за създаването на това ново звено. По идеята вече се работи усилено, като до една седмица би трябвало предложението да е изготвено. За да бъде реализирана подобна инициатива, ще бъдат нужни и законови промени, които трябва да бъдат гласувани от депутатите в парламента. С това обаче не се изчерпват промените. До месец септември тази година ще бъде изготвен пакет от предложения, засягащ и другите регулатори в страната - Комисията за защита на конкуренцията, Комисията по финансов надзор, Държавната комисия за енергийно и водно регулиране, каза Цонев. По думите му целта на тези предложения е да се засили ефективността на всички регулаторни органи.</p>
<p>
	<strong>Омръзна ни да пестим, харчим за храна и дрехи</strong></p>
<p>
	<em>в. Стандарт</em></p>
<p>
	На българите им омръзна де пестят и вече развързват кесията. Оборотът в търговията на дребно през май нараства с 1,5% спрямо същия месец на миналата година, обявиха от Националния статистически институт.</p>
<p>
	Така за втори пореден месец има ръст в търговията на дребно, след като преди това имаше седем поредни месеца на спад в продажбите. Все пак желанието за харчене на хората не е много ясно изразено, тъй като продажбите през май са се свили с 0,3% спрямо април. През май спрямо същия месец на 2012 г. най-много нараства оборотът в търговията на дребно с дрехи и обувки - със 17,5%. Ръст е отчетен и при продажбите на разнообразни стоки - с 10%, на автомобилни горива - с 5,1%, и на храни, напитки и цигари - с 3,4%.</p>
<p>
	<strong>БСК: Няма нито едно предложение, което да улесни бизнеса</strong></p>
<p>
	<em>в. Стандарт</em></p>
<p>
	&quot;Първото нещо, което прокламира правителството на г-н Орешарски бе да подобри бизнес средата и да подпомогне бизнеса. Ние обаче сме залети от предложения от депутатите на управляващата в момента коалиция с предложения, които са синдикално и социално ориентирани, като започнете с намалението на цената на тока с 5 на сто, като не е ясно за чия сметка, намаляване на възрастта за пенсиониране на военни. Непрекъснато правят популистки предложения и такива, с които се прави поклон пред електората като смятат, че по този начин ще се укротят протестите. Няма нито едно предложение досега, което да улесни бизнеса&quot;, беше категоричен Божидар Данев, председател на БСК, пред БНР.</p>
<p>
	Данев коментира и идеята по шест забавени заплати да получават работниците от Държавния фонд за гарантиране на вземанията, ако фирмата им фалира. Това гласуваха на първо четене депутатите от социалната комисия миналата седмица.</p>
<p>
	<strong>Нищят БДС стандарта за храните</strong></p>
<p>
	<em>в. Новинар</em></p>
<p>
	Инициатива, с която БДС стандартите за храни да съдържат само български продукти, обмислят млекопреработвателите у нас. Идеята е обсъдена със зам.-министъра на земеделието Явор Гечев, който се срещна с председателя на браншовата асоциация Димитър Зоров.&nbsp;&bdquo;Започнахме едно добро сътрудничество&rdquo;, изтъкна Зоров. &bdquo;Уточнихме позициите си и се разбрахме да работим в режим на постоянни срещи&rdquo;, каза още той.</p>
<p>
	&quot;В Министерството на земеделието и храните най-важно е завършването на програмата за Развитие на селските райони до края на периода&quot;, заяви Гечев пред Фокус. Той допълни, че се работи по отношение на намалелите средства за следващия програмен период по програмата. По думите му тя трябва да е ефективна, а не да се получава усвояване на средства само заради самото усвояване.</p>
<p>
	<strong>Задава ли се нова вълна на дълговата криза</strong></p>
<p>
	<em>в. Новинар</em></p>
<p>
	Португалия е в епицентъра на нова криза, която може да разтърси еврозоната. Коалиционното правителство оцеля и не се наложи провеждането на предсрочни избори. Те щяха да парализират управлението за много месеци, което страна с нейното икономическо положение не може да си позволи, се казва в коментар на &quot;Дойче Веле&quot;.</p>
<p>
	Поредните събития в Португалия, Гърция и Кипър отново породиха съмнение, че в Европа ще се запали финансов пожар, за потушаването на който ще са необходими поредните милиарди. В еврозоната отново рязко се изостри дълговата криза. Главният икономист на германския клон на италианската банка &quot;Уникредит&quot; Андреас Реес е изненадан, научавайки това от медиите. Той не вижда никаква нова вълна на кризата.</p>
<p>
	<strong>Шефът на Агенцията по вписванията подаде оставка</strong></p>
<p>
	<em>в. Новинар</em></p>
<p>
	Директорът на Агенцията по вписванията Юлиян Митев подаде оставка, съобщиха от правосъдното министерство. Министър Зинаида Златанова е приела оставката на Митев и е направила предложение до премиера Пламен Орешарски, който също е разписал освобождаването. Златанова обеща, че до седмица ще предложи кандидатура за заместник.</p>
<p>
	Междувременно директорът на дирекция &bdquo;Инвестиции в отбраната&quot; полк. Станимир Георгиев също напусна поста си. Министърът на отбраната Ангел Найденов обясни, че това не е било въпрос само на лично желание или лични амбиции. По думите му е имало достатъчно обвинения и упреци към него, които прозвучали при разискванията на годишния доклад за състоянието на отбраната.</p>
<p>
	<strong>Военното министерство се развихри с амбициозен план за 2.3 млрд. лв.</strong></p>
<p>
	<em>в. Сега</em></p>
<p>
	На фона на оскъдния бюджет и плачевното състояние на армията новото ръководство на Министерството на отбраната пише план за покупка на ново въоръжение и техника за милиарди. Той трябва да се реализира за периода 2014-2028 г. и да покрива всички оперативни способности, които миналия месец бяха договорени с НАТО. Става въпрос за 56 цели, зад които стоят определени проекти. Те се изчисляват на 2.3 млрд. лв. Сред тях са покупка на безпилотни летателни самолети, защита на хеликоптери от РПГ, на пристанища и на черноморската граница. Само покупката на нови изтребители ще струва над 1 млрд. лв.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	