

	<div class="art">
		<div id="article_text" class="s4">
			
			
			<p>
	<strong>Две компании искат да доставят новите автобуси в София</strong></p>
<p>
	В. Капигал Daily</p>
<p>
	Само два кандидата поискаха да доставят нови автобуси на метан за &quot;Столичен автотранспорт&quot;, стана ясно след крайния срок за подаването на оферти. Той изтече в понеделник, а ден по-късно в столичното предприятие като кандидати бяха обявени германската MAN Truck&amp;Bus и китайският производител Zhen Gzhon Jotong Bus. И двата продължават в надпреварата, очаква се скоро да бъдат обявени и предложените цени. От общинското дружество не уточниха точно кога ще стане, като посочиха, че предстои комисията по избора да заседава.</p>
<p>
	Поръчката беше обявена още през февруари, но заради обжалване сроковете по нея бяха удължени. Отделно преди това имаше още три удължавания на сроковете и така проектът за покупка на 126 нови автобуса се проточва повече от година. Прогнозната стойност на обществената поръчка е 81.1 млн. лв. без ДДС, като парите са осигурени от оперативна програма &quot;Околна среда 2007-2013&quot;.</p>
<p>
	<strong>Съдбата на &quot;Белене&quot; ясна до Нова година</strong></p>
<p>
	В. Стандарт</p>
<p>
	Правителството не се отказва категорично от рестарт на проекта за АЕЦ &quot;Белене&quot;, става ясно от проекта за програма на кабинета &quot;Орешарски&quot;, с който &quot;Стандарт&quot; разполага. Властта предвижда размразяване на Втора атомна, но само при определени условия - потвърждаване на технико-икономическите характеристики<br />
	на проекта и на прогнозите за електропотреблението в региона и в България. Друго условие е ясна финансова структура на проекта.</p>
<p>
	В плана се предвиждат незабавни преговори с Росатом, за да бъдат доведе до минимум последствията от иска за 2,5 млрд. лв. за спряната от правителството на Бойко Борисов АЕЦ-2.&nbsp;В унисон с предвиденото в плана соцдепутатът Петър Дулев обяви в Плевен, че кабинетът и парламентарната група на БСП не се отказват от рестарт на Втора атомна.</p>
<p>
	<strong>БСП: Кабинетът запълва дупките на Дянков</strong></p>
<p>
	В. Новинар</p>
<p>
	С актуализацията на държавния бюджет правителството се опитва да запълва дупки на Симеон Дянков. Това каза председателят на БСП Сергей&nbsp;Станишев след заседание на Изпълнителното бюро на партията. &bdquo;Този бюджет, който се актуализира, не е бюджетът на БСП, това е бюджетът на Симеон Дянков и актуализацията се дължи на грешки, направени при разчетите и заради ангажименти, поети от Борисов&rdquo;, коментира лидерът на социалистите.<br />
	Станишев отново разкритикува политиката на бившия финансов министър, която е сринала българската икономика и е довела стотици фирми до фалит.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	