

	<div class="art">
		<div id="article_text" class="s4">
			
			
			<p>
	<strong>Кандидатът за &quot;Доверие&quot; иска и дял в Токуда банк</strong></p>
<p>
	В. Капигал Daily</p>
<p>
	Руската Инвестбанк иска да влезе като акционер в Токуда банк в България. Това посочиха трима независими един от друг източници на &quot;Капитал&quot;. На този етап става въпрос за проявено сериозно намерение за закупуване на миноритарен дял. Според един от източниците коментираният дял е 25%, а другият източник посочи цена - 50 млн. лв., без да уточни дали става дума само за пакета или за цялата банка.</p>
<p>
	Така дни след като руската банка беше посочена като основен инвеститор в кандидата за най-големия пенсионен фонд &quot;Доверие&quot;, сега става ясно, че групата с неясни капитали желае да има участие и в българска банка. Намеренията на руската банка все още не са заявени официално. В момента се водят преговори със собственика на българската банка и по всяка вероятност предстои извършването на due diligence (финансов и правен анализ) на &quot;Токуда&quot; от кандидат-купувача. Интересът на руската банка към кредитната институция тук датира от края на зимата - началото на пролетта на тази година. От Токуда банк посочиха, че няма какво да коментират.</p>
<p>
	<strong>Антон Гинев е новият зам.-министър на транспорта</strong></p>
<p>
	В. Капигал Daily</p>
<p>
	Антон Гинев - бивш директор на Национална компания &quot;Железопътна инфраструктура&quot; (НКЖИ) по времето на тройната коалиция и бивш прокурист в дружеството &quot;Инфра холдинг&quot; на Васил Божков, е новият зам.-министър на транспорта. Той ще отговаря за най-проблемния сектор &ndash; железниците.</p>
<p>
	<strong>Авиацията иска нови правила</strong></p>
<p>
	В. Стандарт</p>
<p>
	Авиопревозвачите трябва да обезщетяват пътниците си за отмяна или голямо закъснение на полети само, ако това е по тяхна вина. Това категорично обявиха от Асоциацията на българските авиокомпании (АБА). Сега въздушните превозвачи са задължени да обезщетяват пътниците си за отмяна и забавяне на полети по вина на международния авиотрафик или на летищен оператор, който например не е почистил пистата от сняг.</p>
<p>
	Изплащането на обезщетения на пътниците е напълно нормално, ако има проблем със съответния самолет, но не и когато някой друг не си е свършил работата, категорични са от АБА. Те настояват пред Европейската комисия и Европейския парламент за промени на Регламент 261/2004 за правата на пътуващите със самолети.</p>
<p>
	<strong>3 години София ще търси по-страведлива такса смет</strong></p>
<p>
	В. Стандарт</p>
<p>
	Една година не стигна на Столичната община да измисли по-справедлив начин за изчисляване на такса смет в София. На последното си заседание преди лятната ваканция СОС реши да наеме консултанти, които да правят сметки през следващите 3 г. Не стана ясно колко пари ще погълне задълбоченият анализ, но гражданите трябва да се подготвят психически, че ще плащат повече, тъй като вероятно ще се върви към баланс между сумите, които плащат те, и тези на фирмите. Това е единствената идея на общината засега.</p>
<p>
	<strong>Скандалните назначения попаднаха в устния доклад на ЕК за България</strong></p>
<p>
	В. Сега</p>
<p>
	Назначенията в сферите &bdquo;Правосъдие&rdquo; и &bdquo;Сигурност&rdquo; и ефективността на комисията за конфликт на интереси са били сред темите на представения днес в Брюксел устен доклад на Европейската комисия за България, съобщи БНР. Други засегнати в него въпроси са били свързани с дейността на Висшия съдебен съвет и главния прокурор, реформата в МВР, отнемането на незаконно придобито имущество, антикорупционната стратегия и службата БОРКОР.</p>
<p>
	От Европейската комисия отказаха подробности за обсъжданите теми, както и информация какви позиции са били изразени от екпертите от страните-членки в рамките на работната група. В лаконично изявление говорителят на Комисията Марк Грей подчерта: Това е рутинна процедура, която комисията предприема на всеки шест месеца. Това е не мини-доклад или междинен доклад. Процедурата не включваше разпространяване на някакви документи, и направената от Комисията устна презентация не съдържаше никакви политически оценки или препоръки.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	