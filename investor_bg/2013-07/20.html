

	<div class="art">
		<div id="article_text" class="s4">
			
			
			<p>
	<strong>Внимавай в рейтинга</strong><br />
	<em>в. Капитал</em></p>
<p>
	Можете ли да си представите, че турският сериал &quot;Пепел от рози&quot; е бил гледан от 60 хиляди мъже повече в сравнение с излъчващия се по същото време мач от европейското първенство по футбол? Картината действително е такава, поне според данните на компанията, измерваща зрителския интерес, GARB. Историята помни много случаи на съмнения в достоверността на пийпълметричните данни за гледаемостта. Потребителите им - телевизии, рекламодатели и рекламни агенции, отдавна направиха свой комитет. И те настоявят за независим одит на системата, по която доставчикът на данни &ndash; GARB, измерва телевизионната гледаемост. Одитът започна и ще приключи през октомври.</p>
<p>
	Напрежението в сектора относно достоверността на пийпълметричните данни се изостри допълнително, когато на пазара се появи нова пийпълметрична агенция, чешката Mediaresearch. Компанията заяви присъствието си на пазара още в края на 2012. Няколко месеца след като започна ежедневно да предоставя данни за телевизионната аудитория, тя вече има сключени договори с телевизии, рекламни агенции и продуцентски къщи. В момента 18 тв канала правят анализи и планират дейността си, използвайки данни от Mediaresearch. Откакто това се случва, много от играчите на медийния и рекламния пазар констатират сериозни различия в данните на GARB и тези на чешката компания.</p>
<p>
	<strong>Съмнително доверие</strong><br />
	<em>в. Капитал</em></p>
<p>
	Преди три месеца беше обявена продажбата на един от трите големи телекома - &quot;Глобул&quot;. Процедурата беше дълга, но щом OTE избра норвежката Telenor, купувачът излезе веднага публично и заяви: &quot;Ние сме тези и тези, купуваме по тази и тази причина и имаме такива планове за &quot;Глобул&quot;.&quot; Освен това каза точно колко плаща, за да стъпи на българския пазар. С две думи: така се прави. И това е подходът на всеки инвеститор, който иска сериозно да развива честен бизнес в България. Уви, вече втора седмица нищо подобно не се случва около продажбата на най-голямата пенсионна компания в България - ПОК &quot;Доверие&quot;. А тя управлява парите за втора пенсия на 1.25 милиона българи, което я прави важен икономически актив, при това с публичен ресурс.</p>
<p>
	През последните дни единственото, което официално стана ясно, е, че купувачът е United Capital. Така четири дни преди края на преговорите по сделката избраният кандидат за &quot;Доверие&quot; е с неясни собственици, неясни капитали, променящо се ръководство&nbsp; и най-вече с неясни планове. По тази причина всеки по-голям български играч бе заподозрян, че стои зад сделката. Още повече че двамата кандидати, останали в процедурата след United Capital, бяха банкерът Цветан Василев чрез &quot;Бромак&quot; и предприемачът от фармацевтичния бранш Огнян Донев чрез &quot;Индустриален холдинг Доверие&quot;. Връзките в миналото на част от лицата около United Capital пък водеха към още различни бизнес интереси в страната. В добавка имаше и няколко хипотези за руско участие.</p>
<p>
	<strong>Прокуратурата се прицели в Бойко Борисов за &quot;Мишо Бирата&quot;</strong><br />
	<em>в. Сега</em></p>
<p>
	Прокуратурата е възобновила разследването по скандала &quot;Мишо Бирата&quot;, в който главни действащи лица бяха бившият премиер Бойко Борисов, финансовият министър Симеон Дянков и ексшефът на митниците ген. Ваньо Танов. Този път ще се проверява дали Борисов не е пречил на митническата проверка срещу пивоварната &quot;Леденика&quot;, собственост на покойния бизнесмен Михаил Михов, и дали има данни за търговия с влияние. Това съобщи пред &quot;Сега&quot; зам. главният прокурор Борислав Сарафов.</p>
<p>
	&quot;Ще проведем разследване на съдържанието на разговора. Ще проверяваме и действията на участниците, например дали е препятствана митническа проверка&quot;, обясни Сарафов. По думите му при последното разследване удобно е пропуснато да се провери съдържанието на разговорите. Според зам. главния прокурор на привикване за разпит подлежат всички участници в тези разговори - Борисов, Танов, Дянков. Сарафов обаче уточни, че наблюдаващият прокурор ще преценява кого да повика и кога.</p>
<p>
	<strong>Орешарски ще иска затварянето на мина &quot;Ораново&quot;, ако е рискова</strong><br />
	<em>в. Сега</em></p>
<p>
	Премиерът Пламен Орешарски ще настоява мина &quot;Ораново&quot; да бъде затворена, ако проверките покажат, че е прекалено рискова. Според него, преди да се търсят отговорни, трябва да се изчакат резултатите от инспекциите на социалното министерство и на прокуратурата и да се уточнят причините - дали е елементарен експлоатационен риск, или има и пропуски в работата. &quot;След като видим резултатите от проверките, ако е прекалено рисково, аз лично бих настоявал да се прекрати експлоатацията на мина &quot;Ораново&quot;, не можем да жертваме хората&quot;, беше категоричен Орешарски.</p>
<p>
	Спасителната акция по търсенето на двамата затрупани миньори Иван Лазаров (35) и Николай Михайлов (42) продължава. Двамата са в неизвестност от вторник сутринта, когато при срутване на скала останаха затрупани на 300 м под земята, а колегите им Асен Стойнев и Христо Младенов загинаха. Според икономическия министър Драгомир Стойнев акцията по спасяването им продължава, но ситуацията е критична.</p>
<p>
	<strong>Продажбите на коли паднаха с 8 на сто</strong><br />
	<em>в. Стандарт</em></p>
<p>
	Продажбите на нови автомобили в България са паднали с 8% през първите шест месеца на годината спрямо същия период на 2012 г., сочат данни на европейската Асоциация на автомобилните производители. За полугодието у нас са продадени 8971 нови автомобила. Като цяло в ЕС за полугодието са продадени над 6,2 млн. нови коли, което е спад с 6,6%.</p>
<p>
	<strong>70% отлив на наши туристи от Турция</strong><br />
	<em>в. Стандарт</em></p>
<p>
	През юни, който е един от силните месеци за туризма, в Истанбул са били отменени над 50% от резервациите на чуждестранните туристи. Председателят на Дружеството на турските хотелиери Тимур Байъндър каза, че протестите за парка &quot;Гези&quot; са главната причина за отлива. Отлив има и в броя на българските туристи. По думите на специалистката Мелике Гювен през юни са били отменени около 70% от резервациите от България.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	