

	<div class="art">
		<div id="article_text" class="s4">
			
			
			<p>
	<strong>Недоверие към сделката за &quot;Доверие&quot;</strong><br />
	В. &bdquo;Капитал Daily&rdquo;</p>
<p>
	Недоверие и обещания за пълна проверка. Това събуди сред политици и институции развръзката с продажбата на най-голямата пенсионна компания &quot;Доверие&quot; ден след като Vienna Insurance Group (VIG) обяви, че се е договорила да я продаде на дружеството със съмнителни капитали и офшорни собственици - United Capital plc.<br />
	Ден след обявяването на сделката и близо седмица след като от КНСБ повдигнаха въпроса в публичното пространство, заваляха коментари на възмущение от политици, депутати и експерти.</p>
<p>
	Общата линия при всички е, че не бива компанията, която управлява парите за втора пенсия на 1.25 милиона българи, да се оставя да бъде продадена на съмнителни собственици. Това застрашава както правата на осигурените, така и цялата пенсионна система на страната.</p>
<p>
	&quot;Против съм и смятам, че не е редно средствата за втора пенсия на хората, които им се удържат като осигуровки, да бъдат управлявани от компания с неясна собственост&quot;, коментира пред &quot;Капитал&quot; финансовият министър Петър Чобанов.</p>
<p>
	<strong>Четирима миньори бяха затрупани при срутване в мина &quot;Ораново&quot;</strong><br />
	В. &bdquo;Сега&rdquo;</p>
<p>
	Четирима миньори бяха затрупани от кал след срутване в мина &quot;Ораново&quot;. Трима от тях загинаха, а един се води в неизвестност по данни от 18.40 във вторник. До последно бройката на починалите се колебаеше между двама и трима. Към края на деня икономическият министър Драгомир Стойнев заяви, че загиналите са Асен Стойнев от с. Полето и Христо Младенов от с. Полена. Издирват се Николай Михайлов от с. Крупник и Иван Лазаров. Управителят на рудника Валери Манов потвърди. По-късно &quot;Дарик&quot; съобщи, че и Михайлов е сред жертвите.</p>
<p>
	Рудник &quot;Ораново&quot; е собственост на пернишкия бизнесмен Красимир Михайлов-Паргов, който се смята за близък до Христо Ковачки, чиято собственост са тецовете в Бобов дол и Перник. Михайлов притежаваше и пернишкия футболен клуб &quot;Миньор&quot;, който впоследствие мина под контрола на Ковачки. Михайлов бе собственик и на фалиралата Добруджанска банка, на зърнени складове в Добруджа и на други предприятия. В началото на ноември 2005 г. джипът му бе обстрелван с автомат край Радомир.</p>
<p>
	<strong>БЕХ откри, че евтиният ток е полезен за семейния бюджет</strong><br />
	В. &bdquo;Сега&rdquo;</p>
<p>
	БЕХ се оказа възложител на социологическо проучване, с което откри &quot;топлата вода&quot;. Държавният холдинг обяснява, че &quot;с оглед засиления обществен интерес към енергийния сектор&quot; е поръчал на агенцията &quot;Сова Харис&quot; да попита гражданите какво мислят за евентуалното понижение на цената на тока. &quot;Изненадващо&quot; 57% от българите отговорили, че ако еленергията поевтинее, това ще се отрази положително на семейния им бюджет.</p>
<p>
	Докато БЕХ се занимава с ненужни анкети за влиянието на цените, Държавната комисия за енергийно и водно регулиране се чуди как да изпълни повелята на управляващите да намали тарифата за битовия ток с &quot;до 5%&quot;.</p>
<p>
	<strong>45% спад на инвестициите</strong><br />
	В. &bdquo;Стандарт&rdquo;</p>
<p>
	С 45% са паднали преките чужди инвестиции в страната за първите пет месеца на годината, сочат данните на БНБ. От януари до май преките чуждестранни инвестиции достигат 505,4 млн. евро, или 1,2% от БВП на страната. За сравнение през същия период на миналата година чуждите вложения са възлизали на 933,2 млн. евро, или 2,4% от БВП на България.&nbsp;<span style="font-size: 12px;">Конкретно през май у нас са постъпили инвестиции в размер на 85,8 млн. евро, докато през същия месец на миналата година резултатът беше отрицателен, като от страната нетно са били изтеглени 135,8 млн. евро.</span></p>
<p>
	Чуждите инвестиции в недвижими имоти достигат 52,2 млн. евро към края на май, сочат още данните на БНБ. Българите, живеещи постоянно в чужбина, са изпратили в страната 80,7 млн. евро през май. Това е най-сериозното постъпление по това перо от 12 месеца насам.</p>
<p>
	<strong>Вдигат ветропаркове в подножието на Витоша</strong><br />
	В. &bdquo;Новинар&rdquo;</p>
<p>
	Два ветропарка ще бъдат построени в подножието на Витоша и по хълмовете на Голо бърдо край Перник, съобщиха от РИОСВ.</p>
<p>
	Първият включва 21 вятърни генератора с обща мощност 63 мегавата и подстанция. Те ще бъдат разположени в землищата на радомирското село Долна Диканя и пернишките Боснек и Крапец. Шест ветрогенератора пък ще има в подножието на Витоша и още 15 в Радомир. Най-близката турбина до Витоша ще бъде на 1,13 км от защитената зона, включително и от най-дългата пещера на Балканския полуостров - &quot;Духлата&quot;.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@tznvy.pbz" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	