

	<div class="art">
		<div id="article_text" class="s4">
			
			
			<p>
	<strong>Твърде неубедително</strong><br />
	В. Капитал Daily</p>
<p>
	Българският данъкоплатец едва ли ще узнае до последно какво точно предвижда актуализацията на бюджет 2013. В петък премиерът Пламен Орешарски продължи линията на финансовия си министър Петър Чобанов и даде само общи оценки за актуализацията, без да влезе в детайли как ще изглежда тя. Според него параметрите ще включват неизпълнение на приходите с 500 до 600 млн. лв. и допълнителни разходи за 650 млн. От тях 150 млн. ще са разплащане на просрочени задължения към бизнеса за изпълнени обществени поръчки.</p>
<p>
	<strong>Министър Данов обяви за паразитни фирмите за строителен надзор</strong><br />
	В. Сега</p>
<p>
	Държавният строителен контрол да има повече превантивни функции, а не да събаря незаконни постройки&quot;. Това предлага новият министър на инвестиционното проектиране Иван Данов, който миналата седмица представи идеите си пред Съюза на архитектите. &quot;Не трябва ДНСК да ходи с багерите и да плаши, а по-скоро да не допуска изграждането на обекти, в които са вложени време и пари, но са в нарушение на закона&quot;, разясни Данов. Той уточни, че все още се водят разговори дали ниските строежи (от четвърта до шеста категория) да се върнат в правомощията на ДНСК, след като бяха прехвърлени на общините по времето на ГЕРБ.</p>
<p>
	<strong>ДАНС алармира, че зелените централи са параван за пране на пари</strong><br />
	В. Сега</p>
<p>
	Компаниите в сектора на възобновяемите енергийни източници са параван за пране на пари. Това предупреждава Държавната агенция &quot;Национална сигурност&quot; в отчет на финансовото разузнаване за 2012 г., публикуван на сайта й. Докладът отбелязва и друга тенденция - завръщането на финансовите пирамиди. Сега те са по-сложни и по-изпипани, но в основата си са същите, на които много българи станаха жертва през 90-те.</p>
<p>
	<strong>Кметове ще отварят аптеки</strong><br />
	В. Стандарт<br />
	Кметовете да отварят аптеки в градчета и села, за да се реши драмата с липсата на лекарства. Такава идея лансира здравният министър д-р Таня Андреева. &quot;Помолих местните управници да помислят дали могат да осигурят помещение, както и да назначат фармацевти&quot;, обясни в интервю за &quot;Стандарт&quot; д-р Андреева. Да няма как да си купиш хапчета е като да не можеш да идеш на доктор, оплакват се хиляди пенсионери в малките населени места. Те трябва да бият път, за да си набавят животоспасяващи медикаменти.</p>
<p>
	<strong>&ldquo;Подкрепа&rdquo; плаши с национална стачка</strong><br />
	В. Стандарт</p>
<p>
	Общонационална стачка може да скове страната наесен. За това предупреди един от двата синдиката в България - КТ &quot;Подкрепа&quot;. В декларация профсъюзът призова президентът Росен Плевнелиев да поиска от парламента свикване на Велико народно събрание и приемане на нова конституция. Според &quot;Подкрепа&quot; това е единственият правилен изход от сегашната ситуация. В противен случай синдикатът ще призове членовете си да преустановят работа и така да покажат, че не подкрепят начина, по който се управлява държавата. &quot;Държавата е зациклила не от вчера, всеки път се разиграва една и съща пиеса, но с различни актьори. Без да пресечем този възел, не можем да продължим напред,&quot; заяви президентът на &quot;Подкрепа&quot; Константин Тренчев.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:xebxbqryvn@tznvy.pbz" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	