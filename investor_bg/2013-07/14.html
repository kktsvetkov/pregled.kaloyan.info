

	<div class="art">
		<div id="article_text" class="s4">
			
			
			<p>
	<strong>Заради актуализацията на бюджета Орешарски манипулира данните за ДДС</strong><br />
	<em>в-к Сега</em><br />
	<br />
	Премиерът Пламен Орешарски прибягна до явна манипулация на данни в опит да докаже нуждата от актуализация на бюджет 2013. <strong><a href="http://www.investor.bg/biudjet-i-finansi/333/a/oresharski-nevyrnatiiat-dds-vyzliza-na-776-mln-leva-kym-kraia-na-iuni,154136/" target="_blank">Пред парламента Орешарски представи</a></strong> некоректна справка за размера на ДДС, според която дължимият от държавата данък към бизнеса към края на юни възлиза на рекордните 776 млн. лв. Преди броени дни финансовото министерство обяви, че към същата дата невъзстановеният ДДС е 315 млн. лв. Експертите са категорични, че това е поредната политическа спекулация за финансовото състояние на държавата.<br />
	<br />
	От финансовото министерство потвърдиха пред &quot;Сега&quot;, че предоставената от Орешарски справка включва както забавено ДДС, така и текущо деклариран за възстановяване данък, сроковете за който още не са изтекли. Оттам уточниха, че 319 млн. лв. от 776 млн. лв. са с изтекъл срок, а при 457 млн. лв. забава още няма. Според финансовото министерство обаче справката на Орешарски е по-пълна и точна и ще подобри контрола върху възстановяването на ДДС. Националната агенция по приходите отказа коментар.<br />
	<br />
	&quot;За мен това са абсолютни манипулации. Ако ще прилагаме този аршин, можем да твърдим, че невъзстановеният ДДС в края на 2008 г., когато г-н Орешарски беше финансов министър, възлиза на над 1 млрд. лв., вместо на 560 млн. лв.&quot;, коментира бившата председателка на бюджетната комисия в предходния парламент Менда Стоянова от ГЕРБ. Тя потвърди, че в представената от Орешарски справка е включен и ДДС без никаква забава.</p>
<p>
	<strong>Отделят 100 млн. лв. за земеделци</strong><br />
	<em>в-к Новинар</em><br />
	<br />
	100 млн. лв. ще бъдат отделени за зеленчукопроизводителите в страната след 2014 година. Парите ще са осигурени благодарение на факта, че секторът влиза в списъка на обвързаното плащане, съобщи ресорният министър проф. Димитър Греков.<br />
	<br />
	Междувременно той призова земеделците да се възползват максимално от различните възможности за подпомагане.<br />
	Греков обясни, че в зависимост от регионите и типа на производство конкретно зеленчукопроизводителите могат да кандидатстват за няколко вида субсидиране. Подобни схеми са разработени за качество на плодове и зеленчуци, за подпомагане при неблагоприятни климатични условия и други.<br />
	<br />
	<strong>Оперативна програма за образование и наука може и да няма</strong><br />
	<em>в-к Сега</em><br />
	<br />
	На фона на сериозните проблеми в системата на образованието и драстичното изоставане на България в областта на науката и иновациите отделна оперативна програма за образование и наука през следващия програмен период може и да няма, научи &quot;Сега&quot;. Между министерствата има спор кой да поеме управлението на европейските средства за този сектор, като съпротивата срещу отделна оперативна програма е голяма. Допълнително масло в огъня налива и слабото изпълнение по отделни образователни проекти в сегашния програмен период, както и липсата на административен капацитет.<br />
	<br />
	Обособяването на отделна програма за образование и наука бе решено от ГЕРБ по настояване на академичната общност при дежурните уверения, че образованието е ключов приоритет. Решението бе взето с голямо закъснение - до средата на м.г. такава не се предвиждаше и подготовката предизвестено закъсня. Част от закъснението е наваксано, като структурата на новата оперативна програма вече е ясна и тя може да бъде завършена, твърдят източниците на &quot;Сега&quot;. Но закъснението и липсата на приоритет крие реални рискове и за договарянето с ЕК, и за бъдещото изпълнение.</p>
<p>
	<strong>Близо 1 млн. лв. са платени от МВР на напуснали началници</strong><br />
	<em>в-к Сега</em><br />
	<br />
	Само за половин година МВР е изплатило като обезщетения, включително и за неползван отпуск, близо 1 млн. лв на напуснали системата на вътрешното министерство ръководни кадри. Според справка на вътрешния министър Цветлин Йовчев от 1 януари до 30 юни само за напусналия ръководен състав са отишли 805 528 лв. Справката беше дадена в отговор на питане на депутата от БСП Борис Цветков. Той беше възмутен от голямата сума, с която си е тръгнал от МВР бившият главен секретар Калин Георгиев - 69 289 лв. общо като обезщетение за уволнението и заради натрупан отпуск.</p>
<p>
	<strong>Кабинетът назначи нова порция областни управители</strong><br />
	<em>в-к Стандарт</em><br />
	<br />
	Правителството назначи областни управители на Варна, Перник, Силистра и Софийска област, съобщиха от правителствената пресслужба. Хасково ще има временен управител.<br />
	<br />
	Иван Великов е новият областен управител на Варна. Досегашният управител Коста Базитов беше освободен по негова молба. Областен управител на Перник става Михаил Михайлов. Начело на областната управа в Силистра ще бъде Насуф Насуф. Емил Иванов е определен за областен управител на Софийска област. За временно изпълняващ длъжността областен управител на Хасково до назначаване на титуляр е определен сегашният заместник-областен управител Кадир Исов.<br />
	<br />
	<strong>Кметове наемат млади лекари</strong><br />
	<em>в-к Стандарт</em><br />
	<br />
	Младите лекари да могат да учат, докато работят в общинските болници. Тази промяна обмислят в здравното министерство. Идеята е да започнат работа на трудов договор и директно с това да специализират, обясни здравният министър д-р Таня Андреева. Целта на промяната е да се помогне финансово на младите хора да придобият специалност, както и на общинските клиники да си намерят лекари. В момента в тези болници има недостиг на медици.<br />
	<br />
	Младите лекари без специалност пък трудно си намират работа на трудов договор. В момента обаче те нямат право да работят в общинска клиника, докато специализират. С промените ще е възможно едновременно да учат и да работят, а общинските болници да имат лекари. Те ще карат обучителни модули успоредно в по-големите болници - например шест месеца в общинската, шест месеца в областната, обясни д-р Андреева. Освен това в министерството обмислят за специализантите, които работят в общински болници, да няма приемен изпит, нито такса за обучение.</p>

			<div style="display: block; clear: both; padding-top: 10px;"><i>По статията работи: <a href="znvygb:crgre.arlxbi@tznvy.pbz" id="worker_creator_email">Петър  Нейков</a></i></div>		</div>
	</div>

	<!-- Mobile payment branding -->
	
	