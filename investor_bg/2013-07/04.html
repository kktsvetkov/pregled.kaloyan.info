

	<div class="art">
		<div id="article_text" class="s4">
			
			
			<p>
	<strong>Краят на спорните ипотеки</strong></p>
<p>
	<em>в. Капитал Daily</em></p>
<p>
	Шест години държавата прилагаше една незаконна мярка - да прави ипотеки, запори и други възбрани върху имущество на невиновни дружества, които са били обект на приватизация. Сега законовият текст най-сетне е на път да отпадне след заплаха от Европейската комисия за санкции. На последното заседание на Министерския съвет беше одобрено отпадането на въпросния текст от Закона за приватизация и следприватизационен контрол.</p>
<p>
	С приемането на промяната ще отпадне възможността държавата да посяга на активи на приватизирани дружества, ако купувачите им не изпълняват договорите си. Сега законът позволява Агенцията за приватизация да учредява ипотеки и да налага обезпечителни мерки върху имущество на отдавна продадени предприятия, независимо че през това време те може да са били прехвърлени и новите собственици да нямат нищо общо с неизпълнение на договорите. Според справка от преди няколко месеца мярката е наложена на около 400 дружества, като най-много са имотите на БТК.</p>
<p>
	<strong>Администрация без звезди</strong></p>
<p>
	<em>в. Капитал Daily</em></p>
<p>
	В разгара на летния сезон туристическият бранш изпадна в административна &quot;блокада&quot;, след като от близо месец насам двете ключови комисии, които издават категоризацията на хотелите и лицензите на туроператорите, не работят. Заради смяната на властта и все още неясното институционално преструктуриране на ресор туризъм, който е възможно да бъде отделен от министерството и изнесен в агенция, се оказва, че комисиите не функционират, тъй като нямат назначен ръководител.</p>
<p>
	Така всички хотели, които кандидатстват за повече от две звезди, и ресторанти с над три звезди не могат да получат категоризация. А без такава не могат да работят. Същото важи и за туроператорите, които по закон трябва да кандидатстват за задължителния лиценз, за да могат да развиват дейност.</p>
<p>
	<strong>&quot;Газпром&quot; вдига 80 бензиностанции у нас</strong></p>
<p>
	в. Стандарт</p>
<p>
	Краят на 2015 г. се очертава да бъде сериозен момент в развитието на бизнеса на &quot;Газпром&quot; в България. Освен че тогава ще потекат първите количества газ по &quot;Южен поток&quot;, по същото време руската компания ще има и 80 свои бензиностанции в България.</p>
<p>
	Това планират от поделението на газовия гигант &quot;Газпром Нефт&quot;, което вече започна да навлиза в търговията с горива у нас чрез дъщерната си компания в Сърбия - NIS. Компанията вече откри първата си бензиностанция в България, брандирана под марката GAZPROM. Тя се намира на главен път Е-79 на 4 км след Благоевград в посока Кулата. В момента тече изграждането на още 9 бензиностанции, които ще носят логото GAZPROM. Плановете са до края на годината компанията да има над 40 търговски обекта в страната по националните и международните пътища, както и в големите градове.</p>
<p>
	<strong>Милер идва за &quot;Южен поток&quot;</strong></p>
<p>
	<em>в. Стандарт</em></p>
<p>
	Шефът на &quot;Газпром&quot; Алексей Милер идва на посещение у нас, научи &quot;Стандарт&quot;. Визитата му е насрочена за следващия понеделник и ще включва среща с премиера Пламен Орешарски. На нея ще бъдат обсъдени актуални въпроси около реализацията на газопровода &quot;Южен поток&quot;.</p>
<p>
	Посещението на Милер ще бъде предшествано от делегация на &quot;Газпром&quot;, която пристига в София още утре. Руснаците ще имат срещи в БЕХ, с който си разделят по 50% от капитала на проектната компания &quot;Южен поток България&quot;. Очаква се да бъде одобрен бюджетът на дружеството за 2013 г., предстоящата работа по проектогазопровода и др.</p>
<p>
	<strong>Ремонтират &quot;Тракия&quot;</strong></p>
<p>
	<em>в. Стандарт</em></p>
<p>
	70 млн. лв. са нужни за ремонт на старите отсечки на магистрала &quot;Тракия&quot;, обяви пътният шеф Лазар Лазаров. Министерският съвет вече преговаря за удължаване на договорения през 2007 г. държавен инвестиционен заем от Европейската инвестиционна банка. Споразумението с ЕИБ изтича в края на годината, но правителството преговаря за удължаване на срока му с 3 години и добавянето в него на рехабилитацията на трасета от &quot;Тракия&quot;. Става въпрос за участъците около Пловдив и Пазарджик, както и километрите от Нови хан до столицата, обясни пътният шеф.</p>
<p>
	Съвсем скоро се очаква да стартира и работата по ремонта на двата виадукта по &quot;Тракия&quot; и моста &quot;Бебреш&quot; от магистрала &quot;Хемус&quot;. За да се получи строително разрешение, се очаква да бъдат променени от парламента 82-та ресорни закона и нормативни акта, които уреждат работата на преструктурираното министерство на регионалното развитие. След като това стане, ще стартират и ремонтните дейности на съоръженията, обясни пътният шеф.</p>
<p>
	<strong>Идва краят на евтините кредити</strong></p>
<p>
	<em>в. Новинар</em></p>
<p>
	Идва краят на евтините кредити, лихвите тръгват нагоре. Световната тенденция е такава и тя няма да подмине България. За това предупреди вчера управителят на БНБ Иван Искров на конференция за състоянието на банковата система.</p>
<p>
	Той посъветва българските банки да внимават особено с отпускането на кредити с фиксирана лихва, за да не се окажат в затруднение. Шефът на централната банка обясни, че големите централни банки излъчват сигнали за затягане на паричната политика и банките у нас трябва да бъдат подготвени за тези промени. Това ще постави началото на нов лихвен цикъл - повишаване на лихвените проценти на международните парични и капиталови пазари. &quot;По-високите лихви навън ще се пренесат и на нашия пазар&quot;, посочи Искров. По думите му е дошло време банкерите да отчитат инфлационните рискове.</p>
<p>
	<strong>ГЕРБ масово са назначавали чиновници без ценз и конкурс</strong></p>
<p>
	<em>в. Сега</em></p>
<p>
	На фона на серия от скандали около отделни кадрови назначения в кабинета &quot;Орешарски&quot; започнаха проверки за чиновници, назначени при нарушение на законовите изисквания или чрез заобикаляне на закона, без необходимата квалификация. Част от тях ще бъдат освободени, но няма да се прави чистка, обясниха новите министри.</p>
<p>
	За извършени назначения в нарушение на Закона за държавния служител първа съобщи вицепремиерът и министър на правосъдието Зинаида Златанова. Проверка в МП установи 86 случая на назначения в нарушение на законовите изисквания за провеждане на конкурс. &quot;На конкретни позиции са уредени 60 души, но някои от тях са преназначавани по няколко пъти&quot;, обясни вчера Златанова. Тя бе категорична, че всички, назначени в разрез с правилата, ще бъдат уволнени, а министерството вече е обявило конкурси за отделни позиции.</p>
<p>
	<strong>Таванът на пенсиите може и да не падне</strong></p>
<p>
	<em>в. Сега</em></p>
<p>
	И догодина може да се отпускат пенсии, ограничени от таван, макар че според Кодекса за социално осигуряване той трябва да падне за новоотпуснатите. Прогнозата направи социалният експерт на КНСБ и член на надзора на НОИ Ася Гонева, която ще участва и в новосформирания Консултативен съвет за ревизия на осигурителните отношения. Първото му заседание ще бъде в петък.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	