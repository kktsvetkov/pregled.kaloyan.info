

	<div class="art">
		<div id="article_text" class="s4">
			
			
			<p>
	<strong>Здравната каса бави имунизациите на хиляди деца</strong></p>
<p>
	<em>в. Капитал Daily</em></p>
<p>
	В почти цялата страна от месец не могат да се намерят ваксини за задължителните имунизации на новородените, бебетата и децата. Абсурдът е, че те са внесени в България, но в здравната каса (НЗОК) никой не поема отговорността да ги поръча.</p>
<p>
	Регионалните здравни инспекции и Министерството на здравеопазването извършват всякакви еквилибристики, за да преразпределят останали ваксини от една област в друга или пък спират снабдяването на личните лекари, за да останат продукти в родилните домове.</p>
<p>
	Едно от първите писма на новия здравен министър Таня Андреева е било остро питане до НЗОК защо в половин България не се изпълнява задължителният имунизационен календар, което може да наруши имунитета срещу тежки заболявания на цели групи деца.</p>
<p>
	<strong>Управляващите без план за оставка и с ново скандално назначение</strong></p>
<p>
	<em>в. Капитал Daily</em></p>
<p>
	Точно месец след началото му протестът срещу кабинета &quot;Орешарски&quot; остава все така многолюден, фронтовете на натиск срещу правителството се множат, но то, поне на повърхността, продължава да демонстрира, че няма никакво намерение да се раздели с властта. Най-малкото не и преди идната пролет. Основен мотив за &quot;ината&quot; на мнозинството е &quot;спешната работа&quot;, включително и по промените в Изборния кодекс, без които според управляващите изключително нестабилната политическа ситуация ще се пренесе и в следващия парламент.</p>
<p>
	В същото време обаче&nbsp;няма и следа от &quot;спешност&quot; в работата на депутатите по кодекса - те дори планират да излязат в едномесечна ваканция през август. По този повод в събота групата от над 15 организации &quot;Експерти за граждански натиск&quot; изпрати до институциите призив това да не се случва, да се приемат неотложните промени в закона и да се насрочат нови избори още наесен.</p>
<p>
	<strong>Горчив месец</strong></p>
<p>
	<em>в. Капитал Daily</em></p>
<p>
	Кабинетът &quot;Орешарски&quot; бе избран на 29 май, но за над месец работа вече могат да се правят първи обобщения. Отчет пред парламента за свършеното направи в петък и премиерът. Пламен Орешарски изброи известните вече решения в областта на социалната политика, ценообразуването в енергетиката и др. И начерта следващите си крачки - актуализация на бюджета, стимулиране на младежката заетост, кредитиране на малкия и средния бизнес и т.н.</p>
<p>
	Той обаче удобно пропусна ключовия проблем от първия месец - тотално неадекватния избор на хора за постове, върхът на който беше Пеевски, но изобилстваше и от други, меко казано, спорни назначения на министри и заместници. Дали заради коалиционни битки, заради страх от нови гафове или заради липса на желаещи, но все още има вакантни постове, които блокират работата на администрацията.</p>
<p>
	<strong>Дъждът стопи печалбите от зърно</strong></p>
<p>
	<em>в. Стандарт</em></p>
<p>
	Дъждът отми големите надежди за рекордни добиви на пшеница с високо качество и големи печалби за зърнопроизводителите.&nbsp;&quot;Пороите през последните седмици не позволяват да приберем реколтата и зърното започва да загнива по нивите.</p>
<p>
	Това е вторият удар по реколтата, след като първият беше нанесен през месец май от безпрецедентната суша&quot;, разказа Радослав Христов от Националната асоциация на зърнопроизводителите (НАЗ). &quot;Очаква се реколтата от зърно да е с 10% по-слаба от миналогодишната, а цената вече е паднала с 30 на сто. Така реално ще сме назад с 40%&quot;, отчита Христов. &quot;В същото време според националната статистика цените на входа на земеделското производство са се повишили с 23%&quot;, съобщи шефът на НАЗ Ангел Вукодинов.</p>
<p>
	<strong>Стена на плача в ТЕЦ &quot;Бобов дол&quot;</strong></p>
<p>
	<em>в. Стандарт</em></p>
<p>
	Стена на плача прави ръководството на ТЕЦ &quot;Бобов дол&quot;. На фасадата на входа на централата ще бъдат залепени списъците с енергетиците, които ще бъдат съкратени.&nbsp;Досега никой не е уведомен персонално и ще разбере дали попада под гилотината едва, когато отиде на работа днес. По неофициална информация между 400 и 600 души ще бъдат освободени от ТЕЦ-а и мината на Христо Ковачки.</p>
<p>
	Първи в списъците ще са служители и работници, на които остава една година до пенсия и биха могли да си купят нужния им стаж за пенсия. Направена е и покана към персонала за доброволно напускане на тези, които не са доволни от условията на труд и заплащането срещу три заплати. По думите на енергетици се готви орязване на заплатите на оставащите с около 20% и намаляване на купоните за храна, които може да се ползват в магазините на Ковачки.</p>
<p>
	<strong>Отнемат лиценза на провинили се таксиджии завинаги</strong></p>
<p>
	<em>в. Новинар</em></p>
<p>
	Доживотно отнемане на лиценза да таксиджии, които са предизвикали инцидент.&nbsp;Това е едно от предложенията, които от сдружение с нестопанска цел &bdquo;Съюз такси&rdquo; са изготвили и се канят да ги предложат на Министерство на транспорта, информационните технологии и съобщенията (МТИТС) и Изпълнителна агенция &bdquo;Автомобилна администрация&rdquo; (ИААА). Сдружението предлага да се отнема и книжката на провинилия се таксиметров шофьор.</p>
<p>
	<strong>Транспортният министър обяви нов конкурс за мултиплексите</strong></p>
<p>
	<em>в. Сега</em></p>
<p>
	Точно 7 седмици преди началото на цифровизацията транспортният министър Данаил Папазов изненадващо обяви пред радио К2, че се работи по подготовката на нов конкурс за мултиплексите, както и че вече проведените конкурси може да бъдат преразгледани. Според него вторият конкурс ще направи по-конкурентна средата за разпространение на цифрова телевизия. Така ще избегнем и наказателната процедура от Европейската комисия, започнала именно заради непрозрачното провеждане на конкурсите за първите шест мултиплекса и заради съмненията за свързаност на техните собственици.</p>
<p>
	Конкурсите за т.нар. мултиплекси, платформите, чрез които се разпространява цифровият сигнал, се провеждат от Комисията за регулиране на съобщенията. Вчера нейни представители не бяха открити за коментар на думите на министъра за ревизия на приключилите конкурси.</p>
<p>
	<strong>Всяка втора фирма смята, че част от продажбите се укрива</strong></p>
<p>
	<em>в. Сега</em></p>
<p>
	Над 51% от фирмите смятат, че около една четвърт от продажбите в страната не се фактурират и на практика остават скрити за държавата. Когато обаче се говори за бранша, в който самите те работят, ситуацията е малко по-различна - около 43% от работодателите смятат, че в техния бранш не се фактурират до една десета от реалните продажби. Това показва проучване на Асоциацията на индустриалния капитал, проведено през тази година сред 103 предприятия. Едва 16 на сто от запитаните считат, че всички продажби се фактурират.</p>
<p>
	Почти всички запитани фирми твърдят, че укриването на продажбите им вреди сериозно, а всеки втори шеф казва, че е принуден да работи с по-ниска печалба, за да издържа сивите фирми в бранша. Около 40% от компаниите пък твърдят, че нелоялната конкуренция ги лишава от клиенти заради по-ниските си цени, а други 26.5% дори виждат повишен риск от фалит заради подбиването на пазара.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	