

	<div class="art">
		<div id="article_text" class="s4">
			
			
			<p>
	<strong>Симеон Дянков ще преподава в Харвард </strong></p>
<p>
	<em>в. Капитал Daily</em></p>
<p>
	Бившият финансов министър Симеон Дянков ще чете лекции в едно от най-авторитетните в света висши училища за лидери - Harvard Kennedy School.</p>
<p>
	Това съобщи на сайта си училището, на който се уточнява, че той чете лекции по политика (public policy) и ще има статут на т.нар. adjunct lecturer , т.е. преподавател, който гостува за определен курс. Дянков ще помага за дипломните работи на някои студенти и ще участва в няколко различни курса.</p>
<p>
	Представянето му е под формата на интервю, в което той споделя, че се вписва в традицията на HKS да привлича бивши лидери, които споделят опита си със студентите. Дянков описва, че до неговия кабинет ще бъде този на Лукас Пападимос, бившият премиер на Гърция, успешно извел страната от най-тежкия момент на кризата, както и че се познава с няколко от изследователите и преподавателите в училището - предимно специалисти по развиващи се икономики.</p>
<p>
	Бившият вицепремиер казва, че изследователския му опит е в сферата на регулацията на продуктовите и трудовите пазари, публичните и корпоративните финанси - от корпоративното преструктуриране в Източна Европа до корпоративните финанси в Източна Азия и обществените финанси и данъчни политики.</p>
<p>
	Най-новата ми сфера на работа е корупцията, в която работя заедно с профорите Рема Хана и Сандра Секейра от HKS, казва още Дянков. По думите му в момента се е съсредоточил върху писането на книга Inside the Euro Crisis, описваща различните опити за разрешаване на кризата в Европа.</p>
<p>
	<strong>БАН търси 17 млн. лв. за разходи</strong></p>
<p>
	<em>в. Новинар</em></p>
<p>
	17 млн. лв. не достигат на Българската академия на науките (БАН) до края на годината. Това обяви председателят на академията акад. Стефан Воденичаров.</p>
<p>
	Пред БНР той коментира, че част от парите са за увеличаване на заплатите на младите учени. Както е известно, в момента те получават средно едва по 450 лв. 7,5 млн. лв. са нужни на академията за покриване на разходите по топлоенергия и електроенергия. От годишния отчет на БАН за 2012 г. става ясно, че има недостиг и от над 2 млн. лв. за поддръжка на ядрения реактор.</p>
<p>
	Поддръжката на метеорологичните станции пък налага изразходването на 430 хил. лв. От БАН се оплакаха още, че са им нужни пари и за покриване на членския внос в различни международни научни организации. Академията е изразходила за 2012 г. над 107 млн. лева. - с около 1,8 млн. лв. повече от предходната, но с над 32,3 млн. по-малко, отколкото през 2009 г.</p>
<p>
	<strong>Мтел ще обжалва глобата си заради пакета &quot;Повече за теб&quot; </strong></p>
<p>
	<em>в. Сега</em></p>
<p>
	Мтел ще обжалва решението на Комисията за защита на конкуренцията за наложената глоба за пакетното предложение &quot;Повече за теб&quot;, обявиха вчера от телекомуникационната компания.</p>
<p>
	КЗК санкционира телекома с почти 500 000 лв. заради нелоялно привличане на клиенти. Сигналът е бил подаден в КЗК от Национално сдружение на малки и средни кабелни оператори &quot;ТВ Клуб 2000&quot;.</p>
<p>
	Подобни решения от страна на секторния регулатор не са нито в полза, нито в защита на интересите на клиентите, отбелязват от телекома. И добавят, че с офертата &quot;Повече за теб&quot; Мтел отговори на засиленото потребителско търсене на пакетни предложения и предостави на абонатите възможност да ползват услуги и крайни устройства от едно място при обща цена. С пакетните оферти телекомът осигури едновременен достъп на своите клиенти до най-бързия в страната 3G интернет, светкавичен фиксиран интернет и висококачествена цифрова телевизия.</p>
<p>
	Пакетните услуги &quot;Повече за теб&quot; бяха представени през октомври 2012 година след ребрандирането на Мтел.</p>
<p>
	<strong>За 6 години общините са загубили 1 млрд. лв.</strong></p>
<p>
	<em>в. Стандарт</em></p>
<p>
	Сериозни искания имат общините по отношение на Закона за държавния бюджет, който предстои да се изработи за 2014 г., каза председателят на УС на НСОРБ и кмет на Пазарджик Тодор Попов на проведеното заседание в Добрич.</p>
<p>
	&quot;За 6 години общините сме загубили нетно 1 млрд. лв., имам предвид намаляването на собствените приходи и държавните трансфери. Въпреки това услугите, които предоставяме, а те са 73 на сто от всички услуги в страната, се опитваме да ги задържаме на това ниво, на което гражданите очакват. Дефицитът, който имат общините около 150 млн. лв., е по-малко от 5 на сто от общите задължения на държавата&quot;, каза Попов, като обясни, че кметовете на практика дофинансират дейности държавна отговорност - хранения в детски градини, превоз на ученици и други. Затова общините ще настояват в бюджет 2014 за увеличаване на изравнителната субсидия и капиталовите разходи за инфраструктура.</p>
<p>
	Сред проблемите, които поставиха на масата на централната власт общините, бе и искане за промени в Закона за Черноморието, като забраната за строителство да не важи за обекти публична общинска собственост, защото така няма да могат да се изградят пречиствателните станции, за които има спечелени проекти.</p>
<p>
	По Закона за устройство на територията пък кметствата считат за относително неприемливо изземането на правомощията им за даване на разрешителни за строеж и друга документация за обекти с номинална стойност над 10 млн. лв. &quot;Това за общините са 90 на сто европейските проекти, защото ние нямаме ресурс с изключение може би на Софийска община за обезпечаване на такива обекти като наши проекти&quot; - каза Попов. На вниманието на кабинета сдружението постави и въпроса с болниците в малките общини, като кметовете смятат, че някои болници в планински райони и на други места трябва да бъдат запазени.</p>

			<div style="display: block; clear: both; padding-top: 10px;"><i>По статията работи: <a href="znvygb:iqlnpxbi@znvy.ot" id="worker_creator_email">Венцислав Дяков</a></i></div>		</div>
	</div>

	<!-- Mobile payment branding -->
	
	