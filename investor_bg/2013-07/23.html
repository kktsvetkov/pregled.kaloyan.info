

	<div class="art">
		<div id="article_text" class="s4">
			
			
			<p>
	<strong>Ценови магии</strong></p>
<p>
	<em>в. Капитал Daily</em></p>
<p>
	Как така се получава, че след като енергийната индустрия настоява за повишение на електроенергията със средно 16%, тя изведнъж пада с 5%? Много просто - някой бива орязан, а част от разходите се поемат от друго перо. Интересно е обаче кого точно ДКЕВР е решила да удари.</p>
<p>
	1. Най-голямото единично перо, което позволява намаляване на цената на електроенергията, е заплащането на преференциалните цени на производителите на възобновяема енергия от специален фонд, а не от потребителите. От първи август за тази цел през следващата една година ще се използват 498 млн. лв. от продажбите на въглеродни квоти. Това е близо 40% от разходите за зелена енергия. ДКЕВР обаче използва и един друг трик - намалява очакваното производство от ВЕИ с 23% спрямо прогнозите на служебното правителство (които бяха леко завишени). Така се спестяват още близо 300 млн. лв. ВЕИ браншът освен това се е съгласил парите, които му бяха събирани като такса достъп през последните 10 месеца (общо 468 млн. лв.) и която беше обявена от съда за незаконна, да му бъдат връщани разсрочено.</p>
<p>
	<strong>Съдбата на &quot;Белене&quot; ясна до Нова година</strong></p>
<p>
	<em>в. Стандарт</em></p>
<p>
	Правителството не се отказва категорично от рестарт на проекта за АЕЦ &quot;Белене&quot;, става ясно от проекта за програма на кабинета &quot;Орешарски&quot;, с който &quot;Стандарт&quot; разполага. Властта предвижда размразяване на Втора атомна, но само при определени условия - потвърждаване на технико-икономическите характеристики на проекта и на прогнозите за електропотреблението в региона и в България. Друго условие е ясна финансова структура на проекта. В плана се предвиждат незабавни преговори с Росатом, за да бъдат доведе до минимум последствията от иска за 2,5 млрд. лв. за спряната от правителството на Бойко Борисов АЕЦ-2.</p>
<p>
	<strong>Бензиностанции и мотел изникват на Тракия</strong></p>
<p>
	<em>в. Стандарт</em></p>
<p>
	Бензиностанции и мотели ще започнат да се строят по новото трасе на магистрала &quot;Тракия&quot;. Вече има заявен интерес от инвеститори, които искат да вдигнат пет обекта за зареждане с гориво между Нова Загора и пътен възел &quot;Зимница&quot;, съобщава БНР. Няма да има пречки две от бензиностанциите да започнат да се строят незабавно, за останалите ще трябва да се получат разрешителни. Предприемачи са поискали да правят и мотели и търговска обслужваща част по трасето на магистралата. Новите здания ще са до селата Хаджидимитрово и Дражево, съобщи зам.-кметът на община Тунджа Мариета Сивкова.</p>
<p>
	<strong>Държавата да си върне американските ТЕЦ</strong></p>
<p>
	<em>в. Стандарт</em></p>
<p>
	Електроенергийният сектор у нас се нуждае от радикална промяна, която да включва държавата да си върне властта върху двата американски ТЕЦ-а в комплекса &quot;Марица-изток&quot;, настояват от Българската стопанска камара. Държавата трябва да изкупи правата или собствеността върху ТЕЦ &quot;Ей И Ес Гълъбово&quot; и ТЕЦ &quot;КонтурГлобал Марица-изток 3&quot;. Същото се отнася и за централите, произвеждащи ток от възобновяеми източници, смятат от БСК. Това обаче не трябва да става със средства от бюджета, а чрез привличането на целево набран ресурс. След като стане отново собственик на тези централи, държавата трябва да приведе към пазарен принцип образуването на цената на техния ток, който сега включва преференциални условия, които натоварват сметките за ел.енергия.</p>
<p>
	<strong>Изплащат последни дължими заплати на работници от ОЦК</strong></p>
<p>
	<em>в. Стандарт</em></p>
<p>
	Около 600 бивши работници от ОЦК очакват тази седмица да получат последните суми за дължими заплати. &bdquo;Става въпрос за близо 450 хил.лв. 15 души очакват пълния размер от по 3- 4 хил. лв.&quot;, уточни Стефан Атанасов, член на създадени в началото на т.г Стачен комитет, който оглави протестите на кърджалийските металурзи. Средствата за заплати са осигурени от продажбата на активи на ОЦК АД, извършена от частния съдия изпълнител Росен Сираков.<br />
	&bdquo;Това е добре, защото ще си вземем окончателно всички пари, но на този етап никой не се ангажира да каже дали ще бъдем наети на работа в завода и кога той ще заработи отново&quot;, коментира още Атанасов.</p>
<p>
	<strong>България даде 1.4 млн. лв. за ново лого, но ще се рекламира със старото</strong></p>
<p>
	<em>в. Сега</em></p>
<p>
	Макар да брои 1.4 млн.лв. за изработването на ново лого, с което страната ни да се представя като туристическа дестинация, България ще се рекламира със стария си запазен знак. Новото лого се оказа почти точно копие на тези на Киргизстан и на Одеса и след скандал бе върнато за доработка. Сега ведомството на Драгомир Стойнев е решило да се рекламираме с добро познатата и също така оспорвана стилизирана роза. Това става ясно от обществена поръчка на икономическото министерство. То ще даде 5.9 млн. лв. за агитиране на потенциални туристи от Германия, Русия, Румъния, Украйна, Полша и Швеция. Търгът бе обявен в регистъра на Агенцията по обществените поръчки преди около седмица.</p>
<p>
	<strong>МВР иска 1.5 млн. лв. заради протестите</strong></p>
<p>
	<em>в. Сега</em></p>
<p>
	МВР иска да му бъдат отпуснати допълнително 1.5 млн. лв., с които да покрие допълнителните си разходи около охраната на протестите срещу кабинета &quot;Орешарски&quot;, които продължават повече от месец. Това става ясно от проектопостановление, качено на сайта на силовото ведомство. Според текста парите ще бъдат употребени за плащане на извънредния труд на полицаите, &quot;дължимите осигурителни вноски и разходи за организиране на охраната и опазването на обществения ред&quot;. Според предложението на вътрешния министър Цветлин Йовчев парите трябва да дойдат от преструктуриране на разходите по бюджета.</p>
<p>
	<strong>Връщат патентния данък на такситата</strong></p>
<p>
	<em>в. Новинар</em></p>
<p>
	Патентният данък за таксиметровите шофьори ще бъде върнат. Това съобщиха от Столичната община за бТВ.&nbsp;Данъкът ще бъде обвързан с получаване на разрешително за таксиметров превоз и ще се изплаща веднъж годишно. &bdquo;Със сигурност имаме гарантирано, дори минимално плащане на данъците от тази дейност, което всъщност е и функционалността на един такъв патентен данък&rdquo;, обясни Любомир Христов, зам.-кмет по транспорта в Столичната община.</p>
<p>
	По думите му патентният данък е допълнителен контрол по отношение на това кой всъщност е данъчно задълженото лице и кой носи отговорността за хората в колата. Вили Лилков, зам. -председател на Комисията по транспорта към Столичната община, обясни, че са много малко фирмите, които осигуряват своите таксиметрови шофьори и имат ясна представа за техните доходи.</p>
<p>
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	