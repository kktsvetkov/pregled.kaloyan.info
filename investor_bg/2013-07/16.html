

	<div class="art">
		<div id="article_text" class="s4">
			
			
			<p>
	<strong>От пълно в празно</strong></p>
<p>
	<em>в. Капитал Daily</em></p>
<p>
	Схемите за спасяване на държавните фирми от новото правителство набъбнаха с още една - заради слаба ликвидност дължимият дивидент се отсрочва за средата на ноември. В дъното на проблема е Българският енергиен холдинг, става ясно от последната стенограма от заседание на кабинета. Докато иска отлагане на плащането на 80% от печалбата си от 242 млн. лв., държавният енергиен мастодонт се кани да отпусне заем от 137 млн. лв. на дъщерното си дружество ТЕЦ &quot;Марица-изток 2&quot;. Без обяснения към публиката защо е нужно.</p>
<p>
	Така, след като почти 30 млн. лв. от приватизация се изляха непрозрачно към ВМЗ (виж стр. 9), а транспортният министър започна план да мести сгради от болни към здрави дружества, сега държавата се готви за пореден голям трансфер към затънало предприятие. Нищо че през май &quot;Марица-изток 2&quot; обяви, че е намерила резерв от 100 млн. лв. за намаляване на разходите си.</p>
<p>
	<strong>Сопотски потайности</strong></p>
<p>
	<em>в. Капитал Daily</em></p>
<p>
	Налетите в държавната ВМЗ - Сопот, 27.5 млн. лв. се харчат непрозрачно. &quot;Капитал Daily&quot; попита Министерството на икономиката за какво отиват средствата и кой е техният получател. И въпреки че отговорът отне седмица, той съдържа само едно конкретно изречение - 20 млн. отиват за плащане на стари дългове, а остатъкът - за заплати и оборотни средства. Обяснението е, че информацията е класифицирана.</p>
<p>
	Това обаче е публичен ресурс - парите за ВМЗ бяха предоставени под формата на увеличение на капитала от &quot;Държавна консолидационна компания&quot;, в която постъпват средства от приватизация. Затова данъкоплатецът има право да знае за какво се разходват средствата. И няма как да е класифицирана информация размерът на просрочените заплати и как и кои кредитори са предпочетени, при положение че дружеството има над 150 млн. лв. дългове. Секретни може да са данните единствено за контрагентите по военните поръчки.</p>
<p>
	<strong>Столичната община обмисля да намали броя на такситата</strong></p>
<p>
	<em>в. Сега</em></p>
<p>
	Седмица след трагичния инцидент на столичния бул. &quot;Цариградско шосе&quot;, когато таксиметров шофьор помете 12 души на спирка на градския транспорт, а едно момиче почина, институциите започнаха да се лутат между куп законодателни и административни промени. Столичната община обмисля да се намали броят на такситата в София, които в момента са около 5800.</p>
<p>
	&quot;С разширяването на метрото и новите превозни средства се поставя въпросът това ли трябва да е максималният брой на такситата в столицата&quot;, коментира зам.-шефът на транспортната комисия в общината Вили Лилков пред Нова тв. Той обясни пред &quot;Сега&quot;, че разговорът е започнал още преди месец, но тепърва предстои да се обсъжда в детайли и сега не би могло да се каже какво да е намалението. Не бе уточнено и на каква нормативна база ще се стъпи, за да се наложи ограничението.</p>
<p>
	<strong>Изборите увеличиха печалбата на &quot;Информационно обслужване&quot;</strong></p>
<p>
	<em>в. Сега</em></p>
<p>
	Парламентарните избори са вдигнали печалбата на държавната компания &quot;Информационно обслужване&quot;. Фирмата, която по традиция обработва изборните резултати, има 2.37 млн. лв. печалба за първата половина на годината, съобщиха от компанията. Така дружеството е отново с положителен финансов резултат след изключително негативните данни за 2012 г., когато регистрира загуба в размер на над 2.5 млн. лева. За цялата 2011 г. печалбата е била едва 74 000 лв. Приходите на компанията за периода януари-юни 2013 г. са 11.5 млн. лв. - ръст от 38% в сравнение с 8.3 млн. лв. за същия период на 2012 г.</p>
<p>
	<strong>Енергото иска до 8% надценка на тока</strong></p>
<p>
	<em>в. Стандарт</em></p>
<p>
	Между 5 и 8 на сто трябва да бъде надценката, която ЕРП-тата в качеството си на доставчик от последна инстанция ще слагат върху цената на тока за клиенти на средно напрежение. Това каза председателят на УС на &quot;Енерго-Про&quot; Пламен Стефанов при обсъждане на методиката за образуване на цената на тока на доставчик от последна инстанция. ДКЕВР предлага тя да включва цената, на която ЕРП-то купува ток от НЕК, и до 3% надценка за доставката на този ток. Според Стефанов надценката трябва да е по-голяма заради разходите за балансиране на мрежата при по-високо и по-ниско потребление, които за година са около 50 млн. лв. Ако тези разходи не бъдат включени отделно в цената, Стефанов предлага надценката да е 5-8%.</p>
<p>
	<strong>Данъчни атакуват курортите</strong></p>
<p>
	<em>в. Стандарт</em></p>
<p>
	Масови проверки за касови апарати в курортите и селищата в област Пазарджик започнаха от вчера. Данъчните ще обикалят Цигов чарк, Свети Константин, Велинград, Атолука, Розовски вриз и Панагюрски колонии, които се напълниха с отпускари. В тези места се вихри търговия, която невинаги е законна, обясниха данъчните. Минимум 3000 лева е глобата за липса на касов апарат. Ако търговците не издават касови бележки, подлежат на санкция от 500 до 2000 лв. За физически лица глобата е от 100 до 500 лв.</p>
<p>
	<strong>Пълна промяна за 84 моста в София</strong></p>
<p>
	<em>в. Новинар</em></p>
<p>
	Общо 84 моста в столицата са обновени в периода 2007-2012 г. Сред тях са и големи мостове като надлеза по бул. &bdquo;Брюксел&rdquo;, моста &bdquo;Чавдар&rdquo;, мостовете на надлез &bdquo;Надежда&rdquo; и по-малки обекти по населени места, както е във Владая. Това съобщи кметът Йорданка Фандъкова, която провери изграждането на две съоръжения в село Владая.</p>
<p>
	Фандъкова поиска от експерти и препоръки за подобряване на дейностите по охрана на всички обекти от критичната инфраструктура, за които общината отговаря.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	