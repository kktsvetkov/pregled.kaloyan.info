

	<div class="art">
		<div id="article_text" class="s4">
			
			
			<p>
	<strong>Председателят на Комисията за установяване на конфликт на интереси работил с &quot;директиви&quot;</strong><br />
	В. Капитал Daily</p>
<p>
	Председателят на Комисията по предотвратяване и установяване на конфликт на интереси Филип Златанов е привлечен като обвиняем за длъжностно престъпление. Взета му е мярка за неотклонение парична гаранция от 5000 лв., а днес може би вече е внесено в съда предложение за отстраняването му от длъжност. Това каза на пресконференция заместник-главният прокурор Борислав Сарафов. Вчера Филип Златанов е бил за обвиняем за длъжностно престъпление по чл. 282 от Наказателния кодекс.&nbsp; Сред част от констатираните нарушения са - неотразяване на движението на преписки, забавяне на движението на преписки и масово неуведомяване на прокуратурата по преписките. По думите на Сарафов - става дума за манипулиране на тези преписки. Иззети са компютърът на обвиняемия и един &quot;много интересен&quot; бележник.</p>
<p>
	<strong>Приватизацията между чука и наковалнята</strong><br />
	В. Стандарт</p>
<p>
	България е поставена между чука и наковалнята по отношение на Закона за приватизация и следприватизационен контрол. Според Европейската комисия в закона има текстове, които противоречат на европейските директиви за свободно движение на капитали. Става въпрос за правото на държавата да учредява законна ипотека и да налага обезпечителни мерки, не само върху имуществото на инвеститор, който не спазва приватизационния договор, а и върху активите на самото приватизирано дружество. Брюксел иска страната ни да премахне този параграф, като в противен случай ще стартира наказателна процедура срещу България. Според агенцията за приватизация (АПСК) премахването на този параграф вреди на българския интерес и тотално ще върже ръцете на държавата.</p>
<p>
	<strong>И трите ЕРП-та се оказаха пред фалит</strong><br />
	В. Сега</p>
<p>
	Времената, в които хората живееха на свещи заради режим на тока, са на път да се повторят. Причината е, че и трите електроразпределителни дружества у нас са пред фактически фалит заради поевтиняването на тока от март, изкупуването на зелен ток и спънките пред възстановяването на разходите от ДКЕВР. От КНСБ заплашиха, че ако миньорите останат без работа заради приоритетното изкупуване на зелената енергия, може да се стигне и до чупене на перки, солари и вятърни централи.</p>
<p>
	<strong>Вигенин спира продажбата на дипломатически имоти в страната</strong><br />
	В. Сега</p>
<p>
	Външното министерство е започнало процедура за спиране на приватизацията на Агенция дипломатически имоти в страната (АДИС) и ще поиска от парламента тя да бъде извадена от списъка на предприятията, предвидени за раздържавяване. Това обяви пред парламентарната комисия по външна политика шефът на МВнР Кристиан Вигенин. Търговското дружество, чийто принципал е дипломатическото ведомство, управлява многобройните му имоти в България.</p>
<p>
	<strong>БСП клекна пред ДПС и за партийните субсидии</strong><br />
	В. Сега</p>
<p>
	Под натиска на ДПС социалистите се отказаха от идеята си да променят механизма за държавно финансиране на партиите. След като БСП подробно обсъди темата, депутатът Георги Кадиев внесе предложения вместо досегашните 12 лв. на глас политическите сили да получават по 6 лв., както и по 45 хил. лв. годишно за депутатски мандат. Юристи от БСП обявиха, че смяна на модела ще има, но все още се уточнявало дали точно тази да е схемата. След несъгласие на партньорите от ДПС обаче има промяна в позицията на червените.</p>
<p>
	<strong>Шашми за наши работници в Германия</strong><br />
	В. Новинар</p>
<p>
	Гаврите с нашенците, решили да търсят късмета си в Германия, продължават с пълна пара.В сряда синдикатите представиха най-честите схеми, с които германците изиграват нашите гурбетчии. Хитри немци лъжат българите, че за да ги наемат на работа, трябва да се регистрират като самонаети лица - еднолични търговци. Българите се съгласявали, но се пишели търговци само на хартия, а вършели черната работа за жълти стотинки.</p>

			<div style="display: block; clear: both; padding-top: 10px;"><i>По статията работи: <a href="znvygb:xebxbqryvn@tznvy.pbz" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	