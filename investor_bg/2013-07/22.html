

	<div class="art">
		<div id="article_text" class="s4">
			
			
			<p>
	<strong>Нощната пералня с 20% по-евтина</strong></p>
<p>
	<em>в. Стандарт</em></p>
<p>
	Пускането на пералнята, бойлера и печката през нощта от началото на август ще ни струва с около 20% по-малко спрямо лятото на миналата година. Това става възможно благодарение на второто поред сваляне на цената на тока, което планира ДКЕВР. След като от 5 март тази година електричеството за бита поевтиня с близо 7%, от 1 август се предлага намаление с още 5 на сто. Интересното е, че намалението на цената на нощната тарифа на електричеството е по-голямо, отколкото при дневната цена. Така използването на електроуредите през нощта става доста по-изгодно и може да спести около 30% от месечната сметка за ток.</p>
<p>
	Най-сериозно спрямо миналото лято падат цените за клиентите в Западна България, които се обслужват от ЧЕЗ. Там регулаторът предвижда тарифата през тъмните часове на денонощието от 1 август да бъде 11,298 ст. за киловатчас с ДДС. Това е с 19,76% по-евтино спрямо тарифата, която беше наложена от 1 юли 2012 г., която беше 14,0796 ст. за киловатчас. С малко по-малко поевтинява нощната енергия в Югоизточна България, където работи ЕВН. Там предвиденото намаление е с 18,99%. Преди година 1 киловатчас между 23 и 6 ч там струваше 14,0148 ст., а от следващия месец цената му ще падне на 11,352 ст. Най-малко поевтиняване ще усетят абонатите на &quot;Енерго-Про&quot; в Североизточна България. За тази територия на страната ДКЕВР е предвидил тарифата на нощния ток да падне с 11,94% - от 13,29 ст. за киловатчас през миналата година на 11,7024 ст. от началото на август.</p>
<p>
	<strong>Хазяи и лекари обявяват доходи</strong></p>
<p>
	<em>в. Стандарт</em></p>
<p>
	Осем работни дни остават, за да се декларират и платят авансовите данъци върху доходите за второто тримесечие на 2013 г. Сами внасят в държавната хазна авансовите си налози основно хазяи, хора със свободни професии и земеделски производители. От началото на 2013 г. беше въведена нова декларация за авансовите данъци (по чл. 55 от ЗДДФЛ и чл. 201 от ЗКПО, образец 4001).</p>
<p>
	До 31 юли тази декларация трябва да бъде подадена за получените доходи през второто тримесечие. Формулярът се подава от гражданите, които сами определят и внасят данъка върху доходите си, като например наемодатели на физически лица, както и нотариуси, адвокати, стоматолози и др. самоосигуряващи се. Декларацията се подава, тъй като от 2013 г. при плащане на всички данъци и осигуровки парите влизат в една сметка на НАП.</p>
<p>
	<strong>Пътят на виното ни минава по Дунав мост 2</strong></p>
<p>
	<em>в. Стандарт</em></p>
<p>
	Пътят на виното ни към западните пазари ще минава и по Дунав мост 2. Браншът определено има перспективи за румънския пазар. Това каза Бронислав Денев, ръководител на Службата по търговско-икономическите въпроси (СТИВ)-Букурещ, цитиран от Фокус.</p>
<p>
	След дегустация на наши вина в Румъния започнаха да се сипят суперлативи за родните напитки, а посланици на държави, акредитирани в Румъния, подчертаха, че ще предложат в своите страни да бъде направен внос на селектирани български вина, обясни Денев. Една от нашите изби вече има договор с румънска търговска верига за доставки на своите продукти. Скоро в търговската мрежа на Румъния ще се появят и нови български вина, които ще зарадват местните ценители на напитката на боговете, казва Денев.</p>
<p>
	<strong>Изнасяме над 7 млрд. киловатчаса електроенергия</strong></p>
<p>
	<em>в. Новинар</em></p>
<p>
	С намалението на таксата, която пречеше на износа на електроенергия от 34 лв.на 12 лв., се отпушва износът на ток. Очаква се да изнесем над 7 млрд. киловатчаса електроенергия. Това съобщи енергийният министър Драгомир Стойнев пред БНР. Той изтъкна, че намалението е доказателство, че правителството следва своята управленска програма.<br />
	&quot;Ние още в началото заявихме, че няма да допуснем увеличаване на електроенергията, както за крайните потребители, така и за бизнеса&quot;, подчерта Стойнев.</p>
<p>
	&quot;Стъпка по стъпка, вливайки свежи пари в системата, ще започнем да се разплащаме с всички&quot;, допълни той. Министърът припомни, че е заварил НЕК със задължения от 1,9 млрд. лв. По думите му това не означава, че този дефицит не може да бъде запълнен.</p>
<p>
	<strong>Бум на измамите в интернет шопинга</strong></p>
<p>
	<em>в. Новинар</em></p>
<p>
	Бум на измамите в интернет пазаруването има в последните месеци у нас, алармираха потребители пред &bdquo;Новинар&rdquo;. Клиенти на сайтове за електронно пазаруване масово се оплакват, че много от продаваните продукти са дефектни, не отговарят на посочената цена или описание.</p>
<p>
	Най-много са ужилените купувачи на техника. Често в сайтовете за продажба показват снимки на телевизори или фотоапарати, които изглеждат като чисто нови. След като пристигне доставката обаче се оказва, че стоката е дефектна &ndash; ударена, ожулена или изобщо не изпълнява функциите си, оплакаха се ужилени купувачи.</p>
<p>
	<strong>Цените на храните паднаха в магазините</strong></p>
<p>
	<em>в. Новинар</em></p>
<p>
	Цените на повечето основни хранителни продукти паднаха в магазините у нас през изминалата седмица. По-евтини са захарта, брашното, яйцата и някои видове меса &ndash; цялото агне, агнешкият бут и охладеното пиле.</p>
<p>
	При бялата захар понижението е с 2 стотинки спрямо седмица по-рано до 2,13 лв. за килограм. Агнешкото е загубило от стойността си 25 стотинки до 12,98 лв./кг. Охладеното пилешко месо пък върви около 5 лв. за килограм, като най-драстично е понижението в хипермаркетите в Русе &ndash; с 10,9%.</p>
<p>
	<strong>Всяка втора фирма не е чувала за програма &quot;Конкурентоспособност&quot;</strong></p>
<p>
	<em>в. Сега</em></p>
<p>
	Въпреки пръснатите пари за реклама на програмата за бизнеса над 40% от българските фирми дори не са и чували за &quot;Конкурентоспособност&quot;. Това показват данните от национално представително проучване, направено по поръка на управляващия орган на програмата за периода 2007-2013 г. Обнадеждаващото е, че около 30% от предприемачите имат интерес към европарите, а 12.1 на сто дори са запланували конкретна идея за проект.</p>
<p>
	Подготовката на документите остава пречка номер 1 пред фирмите, като 36% от тях твърдят, че това ги препъва. Други 27 на сто пък намират за сложно прилагането на нужните книжа при кандидатстването.</p>
<br />

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	