

	<div class="art">
		<div id="article_text" class="s4">
			
			
			<p>
	<strong>Още мъгла около &quot;Доверие&quot;</strong></p>
<p>
	<em>в. Капитал Daily</em></p>
<p>
	Неясният купувач на най-голямата пенсионна компания в България - &quot;Доверие&quot;, направи пореден писмен опит да даде информация за себе си и сделката. В петък вечерта кандидат-купувачът United Capital, цитиран от Reuters, заяви, че скоро официално ще подаде документи в Комисията за финансов надзор (КФН), която трябва да разреши или не промяната в собствеността. В писмените си отговори до агенцията кандидатът вкара още едно име в мъглявата инвеститорска група около сделката - LJ Capital.</p>
<p>
	<strong>Първите трима обитатели на &quot;София тех парк&quot;</strong></p>
<p>
	<em>в. Капитал Daily</em></p>
<p>
	Година след старта на проекта &quot;София тех парк&quot; той напредва активно и привлича интереса на местни и чуждестранни иновативни фирми. Собствени сгради в рамките на парка планират да изградят световният лидер в производството на стени за катерене &quot;Уолтопия&quot; и софтуерната &quot;Хемимонд&quot;. Германската компания за полупроводници ZMDI пък смята да премести развойната си дейност в парка веднага щом е готов. Това стана ясно по време на връчването на сертификат за инвеститор клас А на &quot;Уолтопия&quot; за инвестицията й в многофункционален център за спорт и култура Walltopia Collider Activity Center в рамките на технологичния парк.</p>
<p>
	<strong>По-прозрачно, но със задължителни партньорства</strong></p>
<p>
	<em>в. Капитал Daily</em></p>
<p>
	Регламентирането на обществените поръчки е вечно гореща тема, с охлаждането на която всяко ново управление се заема &quot;приоритетно&quot;. Кабинетът на Пламен Орешарски не направи изключение. Така в края на миналата седмица подготвеният от правителството законопроект за изменение на Закона за обществените поръчки (ЗОП) бе качен в портала за обществени консултации.&nbsp;Целите на измененията, описани в мотивите, са да се направи харченето на публични средства прозрачно, да се намали административната тежест, процедурите за възлагане да са публични, а търговете да станат достъпни за по-голям брой участници.</p>
<p>
	<strong>Обхватът на &quot;Гражданска отговорност&quot; надхвърли 85%</strong></p>
<p>
	<em>в. Сега</em></p>
<p>
	До рекордните за страната ни 85.39% е нараснал обхватът на задължителната застраховка &quot;Гражданска отговорност&quot; в началото на юли 2013 г. Това съобщиха за &quot;Сега&quot; от Гаранционния фонд. Средният процент на застрахованите автомобили за първите 6 месеца на годината също е увеличен до 83.06%.</p>
<p>
	<strong>13 фирми минаха през ситото за енергийна ефективност</strong></p>
<p>
	<em>в. Сега</em></p>
<p>
	След като до януари само една фирма стигна до договор за енергийна ефективност по програма &quot;Конкурентоспособност&quot;, сега нови 13 са на път да пробият. Толкова са одобрените за финансиране компании, които ще имат възможност да намалят сметките си за енергия, показа справка на &quot;Сега&quot;. Броят им обаче остава под санитарния минимум, тъй като крайният срок за кандидатстване е октомври, а общият бюджет на програмата е около 600 млн. лв.</p>
<p>
	<strong>Не е ясно кой ще управлява парите от парниковите квоти</strong></p>
<p>
	<em>в. Сега</em></p>
<p>
	Все още не е ясно коя държавна институция ще се заеме с разпределянето на приходите от търговията с парникови газове. Според последните промени в енергийните закони те трябва да бъдат получени от НЕК, за да може компанията да покрие разходите си по изкупуването на скъпия ВЕИ ток. Целта е да се подпомогне държавната компания, която на практика е пред фалит главно заради дългосрочните договори със &quot;зелените&quot; производители, чийто ток трябва да се изкупува на по-висока цена.</p>
<p>
	<strong>Търсят неподкупен шеф на Капитан Андреево</strong></p>
<p>
	<em>в. Стандарт</em></p>
<p>
	Търсят с конкурс шеф на пункт &quot;Капитан Андреево&quot; към Свиленградската митница. Мераклиите да оглавят един от най-проветривите постове в системата трябва да подадат документите си до 30 юли. За да бъдат допуснати до изпитите, кандидатите трябва да са юристи, икономисти или със специалност технически науки. Трябва да имат завършено висше образование поне със степен магистър, както и поне пет години професионален опит в областта на митническия надзор.</p>
<p>
	<strong>Руски инвеститори с интерес към Шабленската тузла</strong></p>
<p>
	<em>в. Стандарт</em></p>
<p>
	Пясъците край морето от Поморие до Шабла крият съкровище - лечебна кал. Ползват я местните хора, както и туристите. Но все още възможностите за печелене на пари от нея не са напълно развити.<br />
	На няколко километра от Балчик, в известната местност Тузлата, има специализирана болница за рехабилитация. Тя се радва на интерес както от нашенци, така и от чужденци. Българите се възползват от възможностите на специализираното заведение както по клинични пътеки, така и чрез направления на НОИ. Тази година има и много турци и руснаци, съобщи пред &quot;Стандарт&quot; директорът д-р Кирчева.</p>
<p>
	<strong>Дългове и отстъпки потопиха Praktiker</strong></p>
<p>
	<em>в. Стандарт</em></p>
<p>
	Една от най-големите вериги строителни хипермаркети в Германия и Европа - Praktiker, стана неплатежоспособна. Очаква се скоро основният й бизнес в страната да бъде обявен в несъстоятелност от съда в Хамбург. Причината е свръхзадлъжнялост - 535 млн. евро. Мениджмънтът на Praktiker AG не успя да намери кредитори, готови да спасят компанията от банкрут. Това я остави без средства да завърши реструктурирането, което стартира през 2012 г.</p>
<p>
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	