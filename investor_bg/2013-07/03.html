

	<div class="art">
		<div id="article_text" class="s4">
			
			
			<p>
	<strong>Нова доза агромилиарди</strong><br />
	В. Капитал Daily</p>
<p>
	Година и половина преговори, стотици предложения, спорове. Така протече времето от есента на 2011 г., когато Европейската комисия за пръв път оповести идеите си за промени в селскостопанската политика на ЕС след 2014 г., до миналата седмица, когато бе постигнато споразумение по нея между комисията, страните членки и Европейския парламент. Първите анализи показват, че макар и корекции да има, те няма да бъдат сериозните промени в политиката, обещавани в началото. Добрата новина за България освен планираното увеличение на евросредствата до 7.5 млрд. евро (при над 6 млрд. евро сега) е, че някои от уязвимите групи земеделци ще могат да получат по-сериозно подпомагане - млади и малки фермери, производители на биопродукти, част от животновъдите, хора, които отглеждат плодове и зеленчуци. Лошата - че някои сектори от фермерството няма да получат нищо.</p>
<p>
	<strong>Избираме болница като джипи</strong><br />
	В. Стандарт</p>
<p>
	Да избираме болница както личен лекар. Това предлага на новото ръководство на здравното министерство д-р Дечо Дечев, директор на университетската клиника &quot;Св. Иван Рилски&quot;. Всеки човек с редовни здравни вноски ще посочи болница, в която иска да се лекува. В нея здравната каса всеки месец ще дава част от вноските му без значение дали той е ползвал услугите на клиниката, обясни д-р Дечев в интервю пред &quot;Стандарт&quot;. Така най-търсените болници ще получават по-голямо финансиране, а на хората няма да им се налага да доплащат за лечението си.</p>
<p>
	<strong>Спрягат стари муцуни за стола на Танов</strong><br />
	В. Стандарт</p>
<p>
	Сагата с махането на Ваньо Танов от шефския пост в митниците е на път да се превърне в сапунка. Проблемът е, че няма реални кандидати, които да оглавят агенцията и да обещаят на новия финансов министър Петър Чобанов повече пари в хазната. По коридорите на финансовото ведомство се срещат все стари муцуни, които дават мило и драго да се облекат във власт. Най-слабото решение обаче би било да се издигнат следващите в йерархията - най-малкото защото те са играли ключова роля и по времето на Танов, казват експерти.</p>
<p>
	<strong>ДПС застана зад кабинета за актуализацията на бюджета</strong><br />
	В. Сега</p>
<p>
	ДПС подкрепя намерението на кабинета за актуализация на бюджета, защото счита за неизпълнима приходната му част и намира за целесъобразно да бъдат приети отделни промени и в планираните разходи. &quot;Атака&quot; ще коментира, след като се запознае с конкретния проект, но от групата считат риска от неизпълнение на приходите за сериозен. ГЕРБ няма да влезе в залата за обсъждане на такива промени и намира актуализацията за прибързано, необосновано и рисково решение.</p>
<p>
	<strong>БСП готви удар по субсидията на малките партии</strong><br />
	В. Сега</p>
<p>
	Въпреки уверенията, че не смята да лишава малките партии от субсидия, БСП готви неголямо намаление на средствата от хазната за големите формации, но за сметка на това промените в Закона за политическите партии ще ударят жестоко извънпарламентарните сили. Това показват изчисленията по няколкото варианта за поправки в закона, които се обсъждат в левицата. За готвеното редуциране на средствата съобщи вчера и соцлидерът Сергей Станишев, без да навлиза в подробности с колко ще бъде то.</p>
<p>
	<strong>Нови автобуси тръгват в София</strong><br />
	В. Новинар</p>
<p>
	Столичани ще се возят в нови автобуси от тази есен. 25 на сто от старите возила на градския транспорт ще бъдат подменени с нови. Автобусите ще отговарят на най-високите европейски стандарти, съобщиха от общинското дружество &bdquo;Столичен електротранспорт&rdquo;. Те ще се движат на газ и ще бъдат достъпни за хора с увреждания. В момента по софийските улици кръстосват автобуси ветерани на около 23 години. Въпреки навъртените километри от &bdquo;Столичен електротранспорт&rdquo; уверяват, че автобусите са технически изправни.</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	