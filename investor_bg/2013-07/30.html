

	<div class="art">
		<div id="article_text" class="s4">
			
			
			<p>
	<strong>Инвестирането може да започне сега</strong><br />
	В. Капитал Daily</p>
<p>
	Лятото на 2013 г. изглежда горещо не само за управляващи и протестиращи. То е наситено и за малките и средните компании в България, които имат нужда от свежо финансиране, защото по евроинициатива JEREMIE се активират два фонда. Първо, рисковият NEVEQ II вече e структуриран и може да започне активно да разглежда потенциални проекти, в които да инвестира. И второ, Европейският инвестиционен фонд (ЕИФ) вече събира кандидатури за управлението на най-новата и последна коинвестиционна схема, сформирана с резервен ресурс от ОП &quot;Конкурентоспособност&quot; за общо 20 млн. евро.</p>
<p>
	<strong>Заплата според&nbsp; университета</strong><br />
	В. Стандарт</p>
<p>
	Който учи - ще сполучи, стига да е в престижен ВУЗ. Оказа се, че заплатите на висшистите и у нас зависят от университета, който им е дал дипломата. Тройни разлики между стартовия доход на абсолвентите от София и тези в провинцията показва рейтинговата система на вузовете, която ползва данни от НОИ. Например младите икономисти, завършили в Алма матер, започват работа със средна заплата 1441 лева, докато випускниците на Стопанската академия в Свищов, получават половината. Младежите от Колежа по икономика и администрация в Пловдив пък се разписват едва срещу 555 лева. Най-много вземат икономистите от Американския университет в Благоевград - 1546 лева, но значителна част от тях започват работа за чужди компании. Най-високи заплати от всички абсолвенти получават информатиците с дипломи от СУ - 1641 лева. В повечето специалности близо половината от дипломантите не работят това, за което са учили.</p>
<p>
	<strong>Румъния иска да захапе морето ни</strong><br />
	В. Стандарт</p>
<p>
	Румъния дебне да захапе част от морето, алармира кметът на Шабла Райна Бърдарева. Причината е в спрян проект на стойност 6,5 млн. лв. за възстановяване на рушаща се морска естакада, която e маркер за морската ни икономическа зона. Румънците следят внимателно процесите и правят постъпки за разширяването на тяхната икономическа зона. Има реална опасност, ако не успеем да реализираме проекта, България да бъде изтикана до брега и Румъния на практика в нашата морска икономическа зона да може да позволява проучване и добив на нефт, газ и шистов газ, обясни Бърдарева</p>
<p>
	<strong>Фирмите ще подлежат на тежки глоби при измама с евросредства и кредити</strong><br />
	В. Сега</p>
<p>
	До 1 млн. лв. имуществена санкция застрашава фирми, които са получили каквато и да е пряка или непряка облага от престъпления, свързани с представяне на неверни данни при искане на кредит или на евросредства. Същата глоба грози и юридически лица, които са се облагодетелствали от нечие престъпление по служба. Това съдържат промени в Закона за административните нарушения и наказания, предлагани от правосъдното министерство.</p>
<p>
	<strong>Осиновителите ще имат право на майчинство по-дълго време</strong><br />
	В. Сега</p>
<p>
	Осиновителите да имат право да получават една година отпуск по майчинство и още година обезщетение за гледане на дете до навършване на 5 г. на децата, а не както е в момента, съответно до 1 г. и до 2 г., предвиждат промени в Кодекса на труда и в социалния кодекс. Те са предложени от депутатите от &quot;Коалиция за България&quot; Корнелия Нинова, Жара Пенева и Захари Георгиев. Аргументите на вносителите са, че така ще се стимулират осиновяванията и ще се подпомогне държавната политика на деинституциализация.</p>
<p>
	<strong>&bdquo;Ваканционен махмурлук&rdquo; тръгва по морето</strong><br />
	В. Новинар</p>
<p>
	Кампания &bdquo;Ваканционен махмурлук&rdquo; стартира по Черноморието ни британското посолство у нас. Идеята е туристите между 16 и 30 години да получат полезна информация, за да не пострадат след алкохолните си запои. Според консула на Великобритания Джон О`Шонеси климатът в България бил главният виновник за бързото напиване на сънародниците му.</p>

			<div style="display: block; clear: both; padding-top: 10px;"><i>По статията работи: <a href="znvygb:xebxbqryvn@tznvy.pbz" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	