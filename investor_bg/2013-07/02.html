

	<div class="art">
		<div id="article_text" class="s4">
			
			
			<p>
	<strong>Отказаният ДДС стигна до Брюксел</strong></p>
<p>
	<em>в. Капитал Daily</em></p>
<p>
	Европейската комисия е започнала наказателна процедура срещу България заради практиката на българските власти при връщане на данъчен кредит по ДДС. Мярката е задействана след конкретна жалба. Тя е подадена до Брюксел от фирма &quot;Курат&quot;, която е търговец на зърно, подправки и семена и е заради отказан данъчен кредит за почти 52.2 хил. лв. по осем фактури с аргумента, че те не отговарят на реално извършени доставки.</p>
<p>
	От кореспонденция между адвокатите на дружеството (Михаил Екимджиев, Катина Бончева и Гинка Черничерска) и Генерална дирекция &quot;Данъчно облагане и митнически съюз&quot; се разбира, че заради жалбата на &quot;Курат&quot; на 20 юни ЕК е решила да открие процедура срещу България заради нарушение на Договора за функциониране на ЕС.</p>
<p>
	<strong>Австрия разследва &quot;Сименс&quot; заради подкупи и в България</strong></p>
<p>
	<em>в. Сега</em></p>
<p>
	Австрийската прокуратура за борба с корупцията и икономическите престъпления разследва представителството на германския концерн &quot;Сименс&quot; в страната заради подозрения за корупция в редица балкански страни, между които и България, съобщи в. &quot;Дер Щандард&quot;. Според разследващите през периода 2000 - 2007 г. &quot;Сименс Австрия&quot; АГ е изхарчил около 50 милиона евро, за да си &quot;купи&quot; изгодни договори и поръчки в редица балкански страни, като България, Сърбия, Хърватия и Босна и Херцеговина. Това сочат счетоводни книги и друг вид документация, с които разполагат австрийски прокурори. В момента за участие в тези порочни практики са заподозрени четирима бивши мениджъри на концерна.</p>
<p>
	Разследването, което е започнало още през 2008 г., показало, че дружеството укрива данъци, а практиката да се издават фиктивни фактури е широко разпространена. При тези дейности се процедира като при подобна корупционна афера с друг местен гигант - &quot;Телеком Аустриа&quot;, отбелязва изданието.</p>
<p>
	<strong>Министерството на инвестициите поема и строежите по морето</strong></p>
<p>
	<em>в. Сега</em></p>
<p>
	Новото министерство на инвестиционното проектиране ще одобрява общите и подробните устройствени планове на селищата с национално значение, включително морските и планинските курорти, както и на всички черноморски общини. Ще отговаря за законността на строежите, а индиректно ще има думата и при харченето на милиарди левове от еврофондовете.</p>
<p>
	Това става ясно от проектите за устройствени правилници на новото ведомство и на орязаното министерство на регионалното развитие. Двата документа са публикувани в интернет за обсъждане, преди да са известни промените в 82 закона, които трябва да поделят функциите в регионалната политика. Дотогава регионалният министър е с вързани ръце и не може да разпише нито едно разрешение за строеж. Както &quot;Сега&quot; първи писа, този детайл блокира редица големи инфраструктурни проекти в разгара на летния сезон, като лот 2 на магистрала &quot;Струма&quot;. Областните управители пък не могат да защитават държавните интереси при дела за имоти, защото няма кой да ги упълномощи.</p>
<p>
	<strong>Китай вади $50 млн. за нивите ни</strong></p>
<p>
	<em>в. Стандарт</em></p>
<p>
	Китай вади 50 милиона долара за наши ниви. Купувачът е държавната фирма &quot;Тиендзин фарм култивейшън груп&quot;, която вече е пробвала да прави бизнес у нас. Китайците търсят 90 хиляди дка земеделска земя, за която са готови да броят 300 млн. юана. Това съобщи представител на компанията по време на форум в столичния хотел &quot;Шератон&quot;. В него участваха 30 китайски фирми от провинция Тиендзин и над 150 български.</p>
<p>
	Предприемачите от Поднебесната империя смятат да сеят у нас люцерна и царевица за фураж, който после да изнасят в родината си. Те се интересуват също от българско вино и етерични масла. Само за миналата година Китай е вложил у нас 100 млн. евро, каза директорът на агенцията за инвестиции Борислав Стефанов.</p>
<p>
	<strong>Храните поевтиняха ударно през юни</strong></p>
<p>
	<em>в. Новинар</em></p>
<p>
	Цените на храните паднаха главоломно през юни спрямо май тази година. До над 50 на сто са паднали цените на някои от плодовете, които се продават на едро. При зеленчуците намалението е с около 20 на сто. Това сочат данни на Държавната комисия по стоковите борси и тържищата.</p>
<p>
	През юни на пазара се предлагат по-големи количества ранни картофи и те поевтиняват спрямо май с около 20 процента. Намаляване на цената на месечна база с около 20 на сто има и при оранжерийните домати, краставиците и зелената салата. Стойността на черешите пада с 30 процента, а на кайсиите с 54 процента.</p>
<p>
	<strong>НОИ даде над 1,6 млн. лв. за обезщетения</strong></p>
<p>
	<em>в. Новинар</em></p>
<p>
	Общият размер на изплатените обезщетения за трудови злополуки и професионални болести за първото тримесечие на тази година е 1 601 544 лв.</p>
<p>
	Това показа справка от Националния осигурителен институт (НОИ), поискана от &quot;Новинар&quot;. Най-голямата сума, която може да бъде изплатена за трудова злополука, вече не може да надвишава 1980 лв. Причината е, че обезщетението е в размер на 90 на сто от осигурителния доход на служителя, а неговият таван от 1 април тази година е 2200 лв.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.vinabin@vairfgbe.ot" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	