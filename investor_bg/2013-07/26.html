

	<div class="art">
		<div id="article_text" class="s4">
			
			
			<p>
	<strong>Сделка за българските ресторанти на McDonald&#39;s</strong></p>
<p>
	<em>в. Капитал Daily</em></p>
<p>
	Ресторантите на световната верига за бързо хранене McDonald&#39;s в България, които са с годишни приходи от почти 70 млн. лв., са на път да сменят собственика си. Дружеството Kingsbury Corporation планира да купи регистрирания в Холандия Sunfoods Holding, който от своя страна контролира българския лицензиант на марката &quot;Сънфудс България&quot;. Това става ясно от подаденото уведомление в Комисията за защита на конкуренцията.</p>
<p>
	За параметрите на сделката информация няма, а всичко, което се знае за бъдещия собственик, е, че няма връзка с този бизнес. От съкращението N.V. след името на Kingsbury Corporation може да се направи предположение за държавата, в която е регистриран купувачът - абревиатурата се използва в Холандия, Белгия, Аруба и още няколко офшорни дестинации.</p>
<p>
	<strong>И лихвата по левовите депозити падна под 4%</strong></p>
<p>
	<em>в. Сега</em></p>
<p>
	След като наскоро средната лихва по депозитите в евро падна под 4%, през юни същото се случи и с левовите депозити. Това е рекордно ниска лихва за спестяванията в родна валута. За сравнение: през 2009 г. през същия месец цената за депозит в лева беше около 8.15%. Същевременно спестяванията на домакинствата през юни 2013 г. пораснаха с 9.7% за година и вече надхвърлят 35.5 млрд. лв.</p>
<p>
	Договорите за депозит през юни са се сключвали при средна лихва 3.97%, докато месец по-рано средното ниво е било 4.06%. За година намалението е с почти цял процентен пункт, показват публикуваните вчера данни на БНБ.</p>
<p>
	<strong>Фирмите се наредиха на опашка за осигурителната ваканция</strong></p>
<p>
	<em>в. Сега</em></p>
<p>
	Увеличен интерес от фирми, които желаят да се възползват от т.нар. &quot;осигурителна ваканция&quot;, отчита Българската агенция за инвестиции. До май само една фирма бе заявила такъв интерес, сега компаниите вече са около 10. Това стана ясно от думите на шефа на ведомството Борислав Стефанов.</p>
<p>
	&quot;Създадената привилегия е наклонила везните тези фирми да дойдат в България, а не да изберат друга държава за бизнеса си&quot;, обясни той пред &quot;Сега&quot;. Те са поискали държавата да им възстанови част от осигуровките за наетите работници - възможност, предвидена с последните поправки в Закона за насърчаване на инвестициите. С тях държавата се ангажира да подпомага фирмите, като им възстановява част от осигуровките, които те са платили за своите работници, и с това да ги насърчи да откриват повече работни места. В бюджета за тази година пари за подобно подпомагане няма, но облекченията се плащат след края на финансовата година.</p>
<p>
	<strong>Без наказателни лихви, но по-скъпи кредити</strong></p>
<p>
	<em>В. Стандарт</em></p>
<p>
	Банкерите са готови да направят известни отстъпки при писането на новия закон за ипотечния кредит. Това научи &quot;Стандарт&quot; от източник от банковите среди, пожелал анонимност. Те например са склонни да приемат погасяването на жилищните заеми без утежнения, т.е. без наказателни лихви.</p>
<p>
	За да могат трезорите да компенсират загубата от планираните приходи обаче, настояват наказателните такси да останат за първата година на заема или максимум до третата. Освен това са съгласни нивата им да паднат до около 1-2% от дължимата сума при изрядност на клиента. По-либералните банкери дори биха приели в закона да бъде записано и изискването лихвата по кредита да не се променя едностранно или това да става след уведомяване на длъжника и даване на възможност за рефинансиране.</p>
<p>
	<strong>Обществена поръчка се превръща в Параграф 22</strong></p>
<p>
	<em>В. Стандарт</em></p>
<p>
	Обществена поръчка на Столичната община за 5 млн. лв. е на път да се провали. Общината търси кой да отпечатва винетките за преференциално паркиране заедно с изработването на информационната система на Центъра за градска мобилност и осигуряването на SMS паркирането. Единственият възможен кандидат у нас, който може да отпечата въпросните стикери - &quot;Демакс&quot;, обяви пред &quot;Стандарт&quot;, че ще се оттегли от конкурса.</p>
<p>
	Очакваше се печатницата да кандидатства в консорциум с други две фирми, които да осъществят останалите две дейности по поръчката. Именно поставянето на ограничение пред софтуерни и телекомуникационни компании задължително да търсят обединение с лицензирана от финансовото министерство печатница предизвика силно недоволство.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@tznvy.pbz" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	