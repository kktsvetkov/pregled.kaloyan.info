

	<div class="art">
		<div id="article_text" class="s4">
			
			
			<p>
	<strong>Политическата нестабилност заплашва позициите на България</strong></p>
<p>
	<em>В. &bdquo;Капитал Daily&rdquo;</em></p>
<p>
	<br />
	Политическата нестабилност в България и популистките действия на правителството може да застрашат перспективите пред страната в средносрочен план. Това се посочва в доклад на Института за международни финанси (Institute of International Finance, IIF). Според анализаторите от организацията настоящата политическа ситуация не представлява непосредствена заплаха пред икономическите позиции на България. Те обаче могат да се влошат, ако управляващите продължават провеждането на популистки политики и ако не бъде намерено решение на текущата политическа криза.</p>
<p>
	<strong>&quot;Пикадили&quot; расте с нова сделка</strong></p>
<p>
	<em>В. &bdquo;Капитал Daily&rdquo;</em></p>
<p>
	&quot;Пикадили&quot; придобива три нови магазина в София, които досега бяха част от веригата за търговия с хранителни стоки &quot;Нова маркет&quot;, свързана с &quot;ВМ финанс груп&quot;. От 2010 г. досега това е трета поредна сделка, в която белгийската Delhaize разширява бизнеса си в България чрез покупка на конкуренти. И в трите досегашни случая става въпрос за магазини от така наречения удобен формат, т.е. сравнително малки обекти близко до дома. Сделките са насочени само към обекти в столицата или във Варна. Така при набора си от общо 50 обекта, от които 26 супермаркета, посоката на &quot;Пикадили&quot; през последните години изглежда ясно очертана: разрастване до най-голямата верига удобни магазини в София чрез собствени нови обекти и покупка на конкурентни.</p>
<p>
	<strong>Данаил Папазов не изключва бъдеща приватизация или концесия на БДЖ</strong></p>
<p>
	В. &bdquo;Сега&rdquo;</p>
<p>
	След като спря приватизацията на печелившите &quot;Товарни превози&quot;, транспортният министър Данаил Папазов заговори за бъдеща приватизация или отдаване на концесия на БДЖ &quot;Пътнически превози&quot;. Вчера той заяви пред ТВ7, че такава възможност не е изключена, но това не можело да се случи сега, а чак когато БДЖ се стабилизира. Транспортният министър се оплака, че дружеството е в много по-тежко състояние, отколкото е очаквал, преди да поеме поста си. Задълженията на холдинга са над 700 млн. лв., като 175 млн. от тях са просрочени дългове.</p>
<p>
	<strong>Данъчни пак искат банковите тайни</strong></p>
<p>
	<em>В. &bdquo;Стандарт&rdquo;</em></p>
<p>
	Банките ще помагат на данъчните да се борят с финансови престъпления. Инспекторите от Националната агенция по приходите ще могат да влизат в кредитния регистър на БНБ. Така те ще проверяват дали има разминаване между официално обявените пред администрацията приходи на фирмите и печалбите, които са представили пред банките. Обсъждането на заложените в плана мерки вече е започнало с представители на министерството и на бизнеса.</p>
<p>
	<strong>Румъния иска да захапе морето ни</strong></p>
<p>
	<em>В. &bdquo;Новинар&rdquo;</em><br />
	<br />
	Румъния възнамерява да си присвои част от морето ни. Това съобщи кметът на Шабла Райна Бърдарева. По думите й причина за мерака на северната ни съседка е спрян проект за 6,5 млн. лв. за възстановяване на морска естакада.<br />
	Бърдарева обясни, че румънците правят постъпления за разширяване на икономическата си зона. &bdquo;Има реална опасност, ако не успеем да реализираме проекта, България да бъде изтикана до брега&rdquo;, алармира Бърдарева. Според нея така на практика Румъния ще може да прави проучвания и добив на нефт и газ в нашата морска икономическа зона. Кметът на Шабла подчерта, че ако проблемът не се реши, има голяма опасност за препитанието на нашите рибари.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@tznvy.pbz" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	