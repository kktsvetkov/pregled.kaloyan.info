

	<div class="art">
		<div id="article_text" class="s4">
			
			
			<p>
	<strong>Абсурдна поправка</strong></p>
<p>
	<em>в. Капитал Daily</em></p>
<p>
	Българското законотворчество достигна нов абсурден връх - заради заплаха за санкция от Брюксел управляващите се заеха да променят закона за приватизация, но го правят нескопосано, ако не и вредно. Вместо да решат петгодишен проблем, те на практика отмениха целият следприватизационен контрол над купувачите. По никакъв начин не уредиха и десетките заварени случаи. И това с простото обяснение, че сега бързаме, за да замажем временно очите на Брюксел. А след няколко месеца текстът може да бъде прередактиран.</p>
<p>
	Държавата в лицето на Агенцията за приватизация няма да може да налага ипотеки, запори и други възбрани върху имуществото на приватизирани дружества, както и върху имуществото на купувача. Отпадането на този текст от Закона за приватизация и следприватизационен контрол беше гласувано на второ четене във водещата Комисия по икономическа политика в парламента, след като получи одобрението и на правителството на текста, предложен от Министерството на икономиката.</p>
<p>
	<strong>Не сте добре дошли</strong></p>
<p>
	<em>в. Капитал Daily</em></p>
<p>
	Компанията &quot;Прайм пропърти БГ&quot; АДСИЦ, собственик на терен от около 40 дка до плажа &quot;Корал&quot;, огради имота си, за да ограничи изцяло къмпингуването на въпросното място. Огражденията са поставени по предписание на полицията, която получавала множество сигнали от недоволните собственици заради паркиращите върху имота им каравани. Това стана ясно от обясненията на Сава Чоролеев, изпълнителен директор на акционерното дружество със специална инвестиционна цел &quot;Прайм пропърти БГ&quot;, пред &quot;Капитал Daily&quot;.</p>
<p>
	Ден по-рано Атанас Русев, доскорошен съдружник в компанията - наемател на плаж &quot;Корал&quot;, публикува в интернет снимки от &quot;Корал&quot;, на които се вижда багер &quot;в акция&quot; близо до плажа. &quot;В момента до границите на самия плаж от юг собственикът на ~45 дка земя загражда с незаконна ограда, копае изкопи с багери в разгара на летния сезон и ограничава напълно достъпа на граждани до плаж &quot;Корал&quot;, пише под снимката Атанас Русев.</p>
<p>
	<strong>МВР предлага драстично вдигане на пътните глоби</strong></p>
<p>
	<em>в. Сега</em></p>
<p>
	Вътрешното министерство предлага драстично повишаване размера на пътните глоби, и то основно за най-масовите нарушения - случаите на превишаване на скорост. Това става ясно от качени за обсъждане на сайта на МВР проектопромени в Закона за движение по пътищата.</p>
<p>
	МВР предлага да се вдигнат двойно санкциите за превишаване на скоростта в населени места. При каране с повече от 11 км в час от разрешените глобата ще е 100 лв. вместо 50 лв. Ако ограничението е 40, а някой мине с 51 км в час, глобата също ще бъде 100 лв. При превишение с над 20 км в час глобата става 200 лв., ако е с над 30 км в час - 300 лв. При превишаване на скоростта с над 50 км в час санкцията скача на 500 лв.</p>
<p>
	<strong>Столичната община обмисля жълта зона за паркиране около пазарите</strong></p>
<p>
	<em>в. Сега</em></p>
<p>
	Идея за въвеждане на платено паркиране, или жълта зона, около пазарите лансира зам.-председателят на общинския съвет Николай Стойнев. Това стана по време на представяне на проект за реконструкция на пазара в &quot;Красно село&quot;.</p>
<p>
	По време на дебатите директорът на &quot;Пазари Юг&quot; Николай Попов обясни, че обмисля да обсъди с общината и с Центъра за градска мобилност да се въведе ред в паркирането, като това може да стане и със зелена зона, защото пазарът е много атрактивно място. На тържището се предвижда да се направи подземен паркинг, но чак през 2015 г.</p>
<p>
	<strong>Пускат нови 8 км от &ldquo;Хемус&rdquo;</strong></p>
<p>
	<em>в. Стандарт</em></p>
<p>
	8 нови километра от магистрала &quot;Хемус&quot; ще бъдат пуснати за движение от днес. Участъкът между Шумен и Белокопитово ще бъде открит от регионалния министър Десислава Терзиева и шефа на Агенция &quot;Пътна инфраструктура&quot; Лазар Лазаров. Шосето е изградено със средства от републиканския бюджет.</p>
<p>
	<strong>Дебатът за &ldquo;Южен поток&rdquo; на финала</strong></p>
<p>
	<em>в. Стандарт</em></p>
<p>
	Приключват обществените обсъждания на Оценката за въздействие върху околната среда (ОВОС) на проекта &quot;Южен поток&quot;. Днес ще бъдат проведени последните две срещи, на които хората от Стражица и Полски Тръмбеш ще могат да задават въпроси и да отправят предложения. Обществените обсъждания на ОВОС стартираха на 1 юли т.г. и за 26 дни бяха проведени във всичките 39 общини, през които преминава трасето на газопровода. Следващата стъпка е екоминистерството да одобри окончателно документа.</p>
<p>
	<strong>Листват родни хотели на борсите</strong></p>
<p>
	<em>в. Стандарт</em></p>
<p>
	Страната ни ще въведе европейските изисквания за категоризация на хотели и ресторанти при разписването на наредбата към закона за туризма. Това заяви ресорният зам.-министър в икономическото ведомство Бранимир Ботев за &quot;Стандарт&quot;. Местата за настаняване вече ще трябва да отговорят не само на материални изисквания за базата, а и да гарантират качеството на предлаганите услуги, обслужване, храна и напитки. За новите правила страната ни ще получи безплатно ноу-хау от Световния форум на лидерите в туризма Skal International, с чиито представител предстои да се срещне Ботев.</p>
<p>
	Приемането на европейските критерии ще гарантира по-високо качество на родния туристически продукт, конкурентоспособст на международно ниво за бизнеса, както и по-лесно влизане в каталозите на световните оператори след уеднаквяване на стандартите, обясни Ботев. Сред големите промени ще бъде и възможността за листване на родните хотели на борсата. В момента туристическите сгради се оценяват като строежи на цена от 300-350 евро на квадрат, а когато се оценяват и финансовите им активи, стойността им автоматично ще се увеличи няколко пъти. Така родните хотелиери ще могат да привлекат като инвеститори и световни вериги, допълни Ботев. В момента голяма част от туристическия бранш изпитва затруднения с покриване на заеми или търси купувач.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	