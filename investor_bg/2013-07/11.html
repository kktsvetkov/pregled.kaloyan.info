

	<div class="art">
		<div id="article_text" class="s4">
			
			
			<p>
	<strong>Офшорки под словесен огън</strong></p>
<p>
	В. Капигал Daily</p>
<p>
	Имаме идея за крайната цел, но не и как да я постигнем. Това си признаха депутати от БСП и ДПС за инициативата срещу офшорките, както и че засега тя е в сферата на политическото говорене, но конкретни мерки за ограничаването на достъпа и влиянието им върху икономическия живот още не се разработват.</p>
<p>
	И социалистите, и коалиционният им партньор, та дори и представители от ГЕРБ смятат, че дружества с неизяснена офшорна собственост не трябва да се допускат до приватизационни сделки и продажбата на парцели от държавния поземлен фонд. Консенсус има и около облагането на преводите към офшорни сметки с еднократен данък, който да се събира от банките.</p>
<p>
	Депутати&nbsp; от БСП и ДПС от бюджетната комисия се обявиха и за облагане с еднократен данък на банковите транзакции към офшорки, но не са сигурни каква трябва да е неговата ставка, а общата позиция на политическите сили е, че каквито и ограничения да се въведат, вратички отново ще се намират, ако не се вземе единно решение на ниво Европейски съюз.</p>
<p>
	<strong>Износът на ток забуксува в законова дупка</strong></p>
<p>
	В. Капигал Daily</p>
<p>
	Насроченият във вторник търг за електроенергия от ТЕЦ &quot;Марица-изток 2&quot; се е провалил, тъй като на него не се е явил нито един участник. Причината не е в цената, която е обявена от централата, а в неяснотата около таксите, които ще бъдат начислени върху нея от Националната електрическа компания (НЕК). Според обнародваните в петък в Държавен вестник промени в Закона за енергетиката се премахват добавките към такса пренос (общо 34 лв. на мегават) от количествата енергия, предназначена за износ. На практика обаче няма официално становище на НЕК дали считано от 5 юли компанията ще начислява добавки към такса пренос за експортната електроенергия.</p>
<p>
	В понеделник от Асоциацията на търговците на електроенергия в България (АТЕБ) са поискали в официално писмо до НЕК информация как смята да процедира общественият доставчик.</p>
<p>
	<strong>340 лева минимална заплата от 1 януари</strong></p>
<p>
	В. Стандарт</p>
<p>
	Управляващите се отказаха да вдигат минималната заплата от 1 октомври т.г., както бе записано в плана на премиера Пламен Орешарски. По-реалистично е това да стане от 1 януари 2014 г., признаха пред &quot;Стандарт&quot; депутатът от БСП Корнелия Нинова, която е шеф на социалната парламентарна комисия, и министърът на труда Хасан Адемов. Причината за отлагането били проблемите в приходната част на бюджета, както и договорени, но невключени в разходната част плащания. В платформата за управление на Орешарски бе отбелязано, че минималната заплата ще се увеличи от 1 октомври.</p>
<p>
	От БСП коментираха неофициално, че това е жест към бизнеса, който и в момента е силно затруднен заради кризата. &quot;Въпросът с минималната заплата е отворен и ще бъде поставен за разглеждане в тристранката&quot;, увери министър Хасан Адемов. Все пак той поясни, че увеличението до обещаните 450 лв. в края на мандата на това правителство ще става с малки стъпки, като на първия етап ще е с 20-30 лв. Според него е по-добре това да стане от 1 януари, като необходимите средства бъдат разчетени в новия бюджет.</p>
<p>
	<strong>Царевица спасява фермери от фалит</strong></p>
<p>
	В. Стандарт</p>
<p>
	Цената на пшеницата се срина с 30%, добивите - с 10 на сто. Зърнопроизводителите ще разчитат на царевицата, за да избегнат фалита. Голяма част от стопаните тази година ще претърпят сериозни загуби от пшеницата заради ниските добиви и постоянно намаляващите цени на житото. Единствената им надежда е за добра реколта от царевица заради обилните дъждове през пролетта и лятото и по-добра цена за нея. Това каза шефът на Асоциацията на земеделските производители в България Христо Цветанов.</p>
<p>
	Добивите от пшеница са намалели с около 10 на сто, а цените - с 30% спрямо миналата година, каза Радослав Христов от Националната асоциация на зърнопроизводителите. Затова дори да компенсират някаква част от загубите си с царевицата, повечето от стопаните отново ще са на червено в края на кампанията, смята Христо Цветанов.</p>
<p>
	<strong>Управляващите готвят мерки за защита на хората с просрочени заеми</strong></p>
<p>
	В. Сега</p>
<p>
	Управляващите готвят облекчения за закъсалите със заеми българи. Депутатът от ДПС Йордан Цонев, който е шеф на бюджетната комисия в парламента, обяви, че банките трябва да си поемат рисковете при необслужвани кредити. Според него, ако се стигне до разпродажба на ипотекиран имот и цената не стига за покриване на задължението, банката трябва да покрие загубата за своя сметка и да не търси повече пари от кредитополучателя. Цонев вече няколко пъти анонсира цял пакет от мерки за защита на потребителите на банкови услуги.</p>
<p>
	&quot;На един човек, който е останал без работа, без жилище, остава да му виси половината кредит и му виси в досието. Рискът за ипотеката трябва да се покрива от банката - да си правят сметката колко могат да вземат при евентуално неизпълнение от кредитополучателя&quot;, обясни депутатът от ДПС.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	