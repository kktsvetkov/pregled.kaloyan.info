

	<div class="art">
		<div id="article_text" class="s4">
			
			
			<p>
	<strong>Предупреждение към финансовия надзор</strong><br />
	В. Капитал Daily</p>
<p>
	Опит да покажат кой командва парада ще направят депутатите на управляващите БСП и ДПС в отношенията с Комисията за финансовия надзор (КФН) и нейния председател - бившия депутат от ГЕРБ и съосновател на партията Стоян Мавродиев. Повод за меренето на мускулите е изборът на нов заместник-председател, отговарящ за застраховането и член на независимия регулатор, на местата на Борислав Богоев и Антония Гинева, чиито мандати изтичат.</p>
<p>
	Съгласно действащия закон те трябва да бъдат номинирани от председателя. Управляващите обаче ще променят и Закона за Комисията за финансов надзор, като вмъкнат поправки в преходните и заключителни разпоредби на Закона за допълнителен надзор на финансовите конгломерати. Той бе приет на първо четене, а срокът за промени преди окончателното гласуване изтече във четвъртък, 11 юли.</p>
<p>
	След поправките председателят на КФН няма да има право да предлага свои заместници и членове на комисията за избор от парламента, а депутатите сами ще издигат номинации, които да гласуват. Така номинациите на Мавродиев просто няма да бъдат разгледани, докато поправките на закона влязат в сила, а след това ще станат нелегитимни.</p>
<p>
	<strong>С апетит за още фабрики</strong><br />
	В. Капитал Daily</p>
<p>
	Индустриалните инвестиции на зелено са рядкост в България, но ако има сектор, който доминира, то това със сигурност е производството на авточасти. От тази седмица има още един пример. Напук на кризата и благодарение на новите си продукти и повече спечелени поръчки българското поделение на турския Teklas Holding - &quot;Теклас България&quot;, ще строи трети завод край Кърджали.</p>
<p>
	Новината не е изключение - няколко седмици по-рано плановете си за разширение обяви друг голям производител на автокомпоненти в България - германско-канадската ixetic. Това наскоро се случи и с Yazaki и Montupet. Представител на същия сектор е и най-новият инвеститор, избрал България за свое производствено предприятие - германската Behr-Hella Thermocontrol.</p>
<p>
	&quot;Открихме втория си завод миналата година, но той вече работи на пълен капацитет. Затова до края на 2014 г. ще трябва отново да разширим производството си&quot;, каза управителят на &quot;Теклас България&quot; Метин Дениз през &quot;Капитал&quot;. Компанията произвежда каучукови и пластмасови тръби за охладителните и отоплителни системи на автомобилите и миналата година беше отличена от Българската агенция за инвестиции за вложението си във втория си завод край Кърджали.</p>
<p>
	<strong>Готвят закон за защита от банки</strong><br />
	В. Стандарт</p>
<p>
	Закон за защита от банки готвят депутати. Червената народна представителка Дора Янкова ще стартира обществен дебат другата седмица за нови правила по регулацията на отношенията потребители - банки.</p>
<p>
	Целта е да се намери общо решение при казуси като ипотека на единствено жилище, когато потребителят изведнъж се е оказал безработен. Янкова, която е член на парламентарната комисия по бюджет и финанси, даде пример със законодателството в Испания.</p>
<p>
	Там при единствено жилище с ипотека на майка с дете до 2 г. може да се прибегне до ново разсрочване на задължението по погасяването на дълга. Подобна антикризисна мярка се предлага и ако ползвателят на ипотека изведнъж се окаже безработен, уточни още Янкова. А колегите й допълниха, че ще дискутират срокове за разсрочване на рамките на 3, 6 или 9 месеца.</p>
<p>
	<strong>НАП ще ограничи бумащината при ревизия на фирми и граждани</strong><br />
	В. Сега</p>
<p>
	Националната агенция за приходите вече е изпълнила част от мерките за облекчаване на административната тежест за гражданите и бизнеса, обсъждани в пакета за подобряване на работата на приходните агенции. До всички териториални дирекции на НАП са изпратени указания да се избягва дублирането при изискване на документи при проверки и ревизии. Работи се и за разширяване на електронния обмен на документи, както и за подобряване на отделни електронни услуги.</p>
<p>
	Според изпратеното до териториалните дирекции на НАП указание данъчните поделения трябва да създадат по-добра организация на работа и при по-тежки проверки прегледът на документите да се извършва на място в счетоводството на съответната компания. На данъчните дирекции е указано да не изискват документи, които вече са налични в досиетата на задължените лица. Това е и законово изискване, но то редовно се нарушава, признават от НАП.</p>
<p>
	Единната сметка за плащания към хазната, с която бе отнето правото на данъкоплатеца да посочва изрично какъв тип задължение покрива и бе въведен принципът &quot;най-старите задължения с предимство&quot;, може да бъде разделена на две, научи още &quot;Сега&quot;.</p>
<p>
	<strong>Заводът за боклук в Хан Богров готов наесен</strong><br />
	В. Новинар</p>
<p>
	Графикът за строителството и монтирането на оборудването на компостиращите инсталации за боклук в Хан Богров върви в срок и трябва да приключи в края на октомври. Това съобщи столичният кмет Йорданка Фандъкова, която посети обекта днес.</p>
<p>
	След това ще се правят изпитателни тествания, допълни тя. Фандъкова обясни, че след Нова година общината възнамерява да започне да преработва хранителните отпадъци.</p>
<p>
	По време на посещението представители от ръководството на строителната фирма отбелязаха, че заводът е проектиран за 40 хил. тона биоотпадъци, от които 20 хил. тона са хранителни и 20 хил. тона са зелени от поддръжката на парковете и градините в столицата.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@tznvy.pbz" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	