

	<div class="art">
		<div id="article_text" class="s4">
			
			
			<p>
	<strong>Милиард на квадрат</strong><br />
	В. Капитал Daily</p>
<p>
	Един от вредните ефекти на субсидията е, че тя не те прави по-конкурентен и ефективен, а те кара да искаш още и по-често от нея. А колкото повече получаваш, толкова повече си пожелаваш. Когато пък държавата се огъва под натиска на такива желания, един бизнес се превръща в по-облагодетелстван за сметка на други. Искането на зърнопроизводителите да им се изплатят субсидиите за тази година още през есента е доказателство за това. Към тях може да добавим и производителите на тютюн, които шест години получаваха &quot;извънредно&quot; държавни помощи, а от вчера и обещание това да се случва до 2020 г. Всичко това оставя лошо чувство.</p>
<p>
	<strong>Малкият бизнес видя рекламна акция в социалните мерки на кабинета</strong><br />
	В. Сега</p>
<p>
	Малките фирми не харесват идеите на кабинета &quot;Орешарски&quot; за увеличаване на минималната работна заплата, свалянето на цената на тока под команда и разработването на график за разплащане на забавените плащания към компаниите. Това каза вчера шефката на Националното сдружение на малкия и средния бизнес Елеонора Негулова.&nbsp; Според нея увеличаването на минималната работна заплата до 340 лв. е неприемливо, тъй като ще доведе до ръст на безработицата.</p>
<p>
	<strong>Брюксел ще направи контролен преглед на България и Румъния след седмица</strong><br />
	В. Сега</p>
<p>
	България и Румъния ще бъдат подложени на бърз контролен преглед идната седмица по време на заседанието на Съвета на ЕС по правосъдие и вътрешни работи на 18 юли. Вицепремиерът по правосъдие и еврофондовете Зинаида Златанова, която вчера излетя за Брюксел, каза за &quot;Сега&quot; по телефона, че не става дума за извънреден доклад, а за обичайната процедура за устно докладване на експертно равнище, която се прилага на всеки шест месеца. Есента обаче ще има проучвателна мисия в България, която ще събере информация за писмения доклад, който ще се появи в края на годината.</p>
<p>
	<strong>Казината вкарват измамници в регистър</strong><br />
	В. Стандарт</p>
<p>
	Хората, които мамят на хазартни игри, ще бъдат вкарани от казината в България в специален регистър. Това предвижда проект на наредба към новия Закон за хазарта. Всеки посетител на казино ще попада в регистър още на входа на заведението. Служител, носещ гръмката титла &quot;контрольор-регистратор&quot;, ще трябва да въвежда имена, ЕГН, номер на лична карта, националност и адрес на всеки един посетител. Освен всичко това обаче в регистъра ще има и графа, носеща името &quot;статус&quot;. В нея ще бъде посочвано дали даденият посетител е &quot;под наблюдение&quot;, или директно е бил уличен в измама. Това е залегнало в проекта за наредба по предложение на самите казина у нас, коментираха от Държавната комисия по хазарт.</p>
<p>
	<strong>Съдът решава за оставката на Цеков</strong><br />
	В. Стандарт</p>
<p>
	Конституционният съд образува дело по искане на депутати от ГЕРБ правилно ли е отстранен шефът на здравната каса Пламен Цеков. За докладчик бе определен съдия Георги Ангелов. 51 депутати от ГЕРБ поискаха вчера от висшите магистрати да се произнесат противоречи ли на основния закон предсрочното отстраняване на управителя на НЗОК. Цеков бе отстранен предсрочно от парламента през миналата седмица след дебати в парламента и с мотив, че управлява касата лошо и непрозрачно.</p>
<p>
	<strong>1100 военни имота на тезгяха</strong><br />
	В. Новинар</p>
<p>
	Общо 1100 обекта, собственост на армията, отиват на тезгяха. За целта ще бъде създадена Агенция за военните имоти, която ще се разпорежда с тях. Това съобщи министърът на отбраната Ангел Найденов днес. Той определи закриването на агенцията през 2011 г. и прехвърлянето на отговорностите й към военните окръжия като необяснимо хрумване. Охраната на ненужните имоти излиза милиони левове годишно.</p>

			<div style="display: block; clear: both; padding-top: 10px;"><i>По статията работи: <a href="znvygb:xebxbqryvn@tznvy.pbz" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	