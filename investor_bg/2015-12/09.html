

	<div class="art">
		<div id="article_text" class="s4" itemprop="articleBody">
			
			
			<p>
	<strong>Компромисът на статуквото</strong><br />
	<em>в. Капитал Daily</em></p>
<p>
	Два месеца след постигането на &quot;историческия компромис&quot; за промените в конституцията, той е на път да се превърне в &quot;компромис за статуквото&quot;. В сряда парламентът ще гласува на второ четене поправките в основния закон, но надеждите те да бъдат приети в първоначалния им вариант изглеждат минимални. Ако не бъдат приети или не бъде постигнато някакво съгласие, има опасност да се създаде политическа криза с неясни последици.</p>
<p>
	<strong>Цацаров мина през изслушване за скандала с подслушването</strong><br />
	<em>в. Сега</em></p>
<p>
	Главният прокурор Сотир Цацаров бе изслушан от етичната комисия на Висшия съдебен съвет (ВСС) заради скандала със записите на разговори между Владимира Янева и Румяна Ченалова, съобщи &quot;Правен свят&quot;. Не стана ясно какво е казал Цацаров. Изслушването му бе закрито, а самият той си тръгна през страничен изход.</p>
<p>
	По подобен начин се разви и изслушването на председателя на Върховния административен съд (ВАС) Георги Колев, който се е явил в Етичната комисия в понеделник, но това бе съобщено лаконично и постфактум.</p>
<p>
	<strong>Размерът на глобата ще се обвързва с имущественото състояние</strong><br />
	<em>в. Сега</em></p>
<p>
	Размерът на глобата да се съобразява с имущественото състояние на нарушителя. Това предвиждат разпоредбите в Кодекса за административни нарушения и наказания, който бе пуснат за обществено обсъждане от правосъдното министерство. Очаква се той да замени сегашния Закон за административните нарушения и наказания, приет през 1969 г. Досега санкциите не се обвързваха със собствеността. В новия кодекс обаче изрично са определени само глобите за длъжностни лица, които не изпълняват задълженията си.</p>
<p>
	Другата новост е, че се въвежда съкратен съдебен процес. Подобно на наказателните дела, нарушителите ще могат да признават вина и да искат делото им да се гледано по бързата процедура. Това обаче няма да намалява наказанието, просто ще ускорява делата.</p>
<p>
	<strong>Бензинът под 2 лв. след Нова година</strong><br />
	<em>в. Стандарт</em></p>
<p>
	Цените на бензина и дизела ще паднат под 2 лв. по всички бензиностанции в страната след края на новогодишните празници. Това ще бъде резултатът както от драстичното поевтиняване на петрола на световните пазари през последните дни, така и от традиционното намаляване на търсенето на горива веднага след поредицата празнични дни.</p>
<p>
	Дори и днес някои бензиностанции, като например веригата от 20 търговски обекта &quot;Круиз&quot;, по-голямата част от които разположени в Южна България, предлагаха бензин А95 и дизел за 1,95 лв. за литър. Единствената бензиностанция на фармацевтичния бос Веселин Марешки във Варна пък предлагаше А95 и дизела съответно за 1,87 лв. и 1,78 лв., като за редовните клиенти с карти цените им бяха съответно по 1,80 лв. и 1,73 лв.. На фона на тези ниски цени основните вериги продаваха масовия бензин между 2,03 лв. и 2,06 лв., а дизела - от 2,06 лв. до 2,09 лв.Копирано от standartnews.com</p>
<p>
	<strong>Учителите по-малко с 10 000 за 6 години</strong><br />
	<em>в. Стандарт</em></p>
<p>
	За шест години българските учители са намалели с близо 10 000. Това става ясно от доклад на Сметната палата, според който за същия период учениците ни са станали със 100 000 по-малко, за което &quot;Стандарт&quot; вече писа.</p>
<p>
	Палатата е проследила как се е променял броят на учителите от учебната 2007-08 година до 2013-14. Първата е свързана с началото на т. нар. оптимизация на училищната мрежа, при която част от училищата бяха закрити поради недостиг на деца. Тогава общият брой на преподавателите у нас е бил 54 454. През 2013 година те вече са 45 093. Учителите под 25-годишна възраст са намалели почти двойно за одитирания период. През 2007 година те са били 532, а през 2013-а вече са 282. На практика това е 1 на сто от всички български учители. Двойно намалява и броят на преподавателите от 25 до 29 години. От 2636 те спадат на 1222 души.</p>
<p>
	<strong>Над 100 килограма риба е бракувана по Никулден</strong><br />
	<em>в. Стандарт</em></p>
<p>
	101 килограма риба е била бракувана от агенцията по храните покрай Никулден. Инспекторите са направили над 1000 извънредни проверки. При тях са издадени 29 предписания и 9 акта за нарушения. 60 килограма от бракуваната риба идва от нерегламентиран търговец от Варненско.</p>
<p>
	Един магазин за риба в Стара Загора е затворен. Инспекторите са установили лоша хигиена и развалени хладилници. Намерени са и 5 килограма каракуда без документи.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
