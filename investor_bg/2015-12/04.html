

	<div class="art">
		<div id="article_text" class="s4" itemprop="articleBody">
			
			
			<p>
	<strong>И &quot;Хемус&quot; ще се строи от български компании</strong></p>
<p>
	В. Капитал Daily</p>
<p>
	Строежът на големите магистрални отсечки ще се прави само от български фирми. След като ГБС и &quot;Агромах&quot; взеха двете големи поръчки за &quot;Струма&quot; от техническото класиране при &quot;Хемус&quot; се вижда, че местни консорциуми пак водят. В най-скъпата отсечка - тази от Угърчин до разклона за Плевен и Ловеч, убедително води обединение около &quot;ПСТ груп&quot;, а за по-малката от Ябланица до Угърчин челната двойка отново е местна. Чуждите компании в състезанието или бяха отстранени, или се отказаха, или сега са оценени много ниско. Така през следващите години само в български компании ще влязат над 800 млн. лв. за четирите отсечки на двете магистрали.</p>
<p>
	Най-голямата единична поръчка и сред топ 3 в сектора за годината е за отсечката Угърчин - Плевен. Тя е 36 км, с очаквана стойност от 266 млн. лв. и почти сигурно отива при една от отново любимите фирми на управляващите - &quot;ПСТ груп&quot;, която в сектора от две години се свързва с Делян Пеевски и Първа инвестиционна банка. При ГЕРБ обаче за последната година няма явен фаворит и повечето големи местни строители получават по нещо. Обединение &quot;ПСТ Хемус 2&quot; включва строителните &quot;ПСТ груп&quot;, &quot;Хидрострой&quot;, &quot;Пътстрой Бургас&quot; и &quot;Евро алианс тунели&quot;, като с най-голям дял е ПСТ.</p>
<p>
	<strong>И &quot;историческият компромис&quot; за съдебната власт се проваля</strong></p>
<p>
	В. Капитал Daily</p>
<p>
	Депутатите от временната парламентарна комисия, която разглежда конституционните промени, на практика разрушиха &quot;историческия&quot; компромис за съдебната реформа, постигнат през лятото, като приеха предложението на&nbsp; зам.-председателя на НС от АБВ Кирил Цочев да се намали общата бройка на прокурорите в колегията от 12 на 11 и в същото време увеличиха съдийската колегия с една бройка при второто четене на проекта в четвъртък. С тези промени колегията на прокурорите ще се състои от главния прокурор, четирима членове, избрани пряко от прокурорите, един член, избран от следователите, и петима, избрани от Народното събрание.</p>
<p>
	В съдийската колегия магистратите ще са 14, като така представителството на квотите в нея става 6:6 - председателите на ВКС и ВАС, шестима членове, избрани от съдиите, и шестима, избрани от парламента. Промените бяха подкрепени с 8 гласа &quot;за&quot;, като против гласуваха ГЕРБ и Реформаторският блок, а &quot;Атака&quot; се въздържа. Това гласуване все пак няма да се отрази върху разглеждането на текстовете в пленарната зала. Там депутатите ще обсъждат и гласуват всички разпоредби. Всяка една от тях трябва да бъде приета с гласовете на 2/3 от народните представителите - т.е. 160.&nbsp;</p>
<p>
	<strong>Размествания в кабинета скараха Реформаторския блок</strong></p>
<p>
	В. Сега</p>
<p>
	Смени в кабинета изправиха ДСБ и ДБГ пред тежък конфликт. Нарочени за подмяна засега са двама министри - на образованието Тодор Танев и на правосъдието Христо Иванов. Оставката на Танев се иска заради уволнения на тъмносини активисти, разкри в сряда бившият шеф на МОН в кабинета &quot;Станишев&quot; и член на ДБГ Даниел Вълчев пред БНТ. Вълчев не пощади и правосъдния министър, като обяви, че нито един закон не е внесен от ведомството му за 1 г. и че КПД-то му е ниско. Няколко часа по-късно депутатът от партията на Меглена Кунева Димитър Танев потвърди думите на Вълчев и уточни, че лидерът на ДСБ Радан Кънев е бил човекът, който още в неделя е поискал Тодор Танев да бъде сменен. Не се разбра дали са били обсъждани техни заместници.</p>
<p>
	<strong>Аптеки &quot;перат&quot; лекарства през складове на едро</strong></p>
<p>
	В. Стандарт</p>
<p>
	Здравното министерство обмисля рестриктивни мерки за откриването на аптеки, както и ограничаване на паралелния износ на лекарства. Проблемът е, че вместо да засили контрола от страна на Изпълнителната агенция по лекарствата върху &quot;черната&quot; търговия, здравните чиновници се опитват да забранят нещо изцяло законно. Така обаче се стимулира черната търговия за сметка на изрядните търговци, смятат експерти. &quot;Здравната каса плаща за лекарства, за които официалните вносители заявяват, че не са внесли нито една опаковка в страната&quot;. Това заявява здравният министър Петър Москов пред парламентарната здравна комисия на 14 ноември, потвърди пред &quot;Стандарт&quot; членът на комисията от БСП Емил Райнов.</p>
<p>
	Оказва се, че напук на всякакви регулаторни мерки у нас свободно може да се извърши &quot;пране на лекарства&quot;. Съмнителни лекарства, произведени в страни извън ЕС, където няма контрол на качеството, изведнъж влизат в оборот у нас.</p>
<p>
	Данни, до които &quot;Стандарт&quot; се добра, сочат, че за 5 месеца 6 търговци на едро са купили от аптеки в страната медикаменти за над 4,343 млн. лв. &quot;Стандарт&quot; се свърза със собствениците на 2 аптеки и търговец на едро, които въобще не се опитаха да отрекат данните. Тяхната легенда за незаконните сделки гласи, че официалните вносители на медикаменти дават промоционални отстъпки до 30 на сто от цената за аптеките. След като те си вземат своите 10 на сто печалба, за търговеца на едро остават 20 на сто печалба, ако продаде лекарството на друг търговец на едро или на други аптеки.</p>
<p>
	<strong>Оставяме коледните си подаръци в заложните къщи</strong></p>
<p>
	В. Новинар</p>
<p>
	Българинът масово си оставя коледния подарък в заложните къщи. Много хора използват празничните намаления, за да си купят смартфон с отстъпка и след това го залагат за заем. За тази тенденция разказаха от заложна къща пред &bdquo;Новинар&rdquo;.&nbsp;Експертите обясниха, че ако купим телефон за 1000 лв. например, ще получим за него около 300 лв. кредит. Ако след известно време не си го потърсим, той може да бъде продаден след това за 350 лв. Оказва се обаче, че повечето хора се връщат в заложните къщи, ако са оставили там скъп телефон.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
