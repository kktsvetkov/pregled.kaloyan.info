

	<div class="art">
		<div id="article_text" class="s4" itemprop="articleBody">
			
			
			<p>
	<strong>Столичната община готви концесията на &quot;Топлофикация - София&quot;</strong><br />
	<em>в. Капитал Daily</em></p>
<p>
	Бъдещият концесионер на &quot;Топлофикация - София&quot; ще трябва да плати първоначална вноска в размер на 200 млн. лв. от задълженията на дружеството към Българския енергиен холдинг (БЕХ). Това предвижда доклад на Столичната община, с който се дава разрешение на топлофикационното дружество за сключване на споразумение за ново разсрочване на дълга му към Българския енергиен холдинг, който е в размер на 503 млн. лв. натрупан от 1998 г. насам. Освен това БЕХ претендира за други 50 млн. лева, които &quot;Топлофикация - София&quot; не признава.</p>
<p>
	Документът вече е бил одобрен от ресорните общински комисии и приемането му ще бъде гласувано окончателно от общинския съвет в четвъртък (3 декември).</p>
<p>
	<strong>Австрийската Kronospan ще инвестира 300 млн. лв. в нови фабрики</strong><br />
	<em>в. Капитал Daily</em></p>
<p>
	Австрийската компания Kronospan ще направи една от най-големите индустриални инвестиции в България - през следващите три години ще вложи 300 млн. лв., а като начало догодина ще изгради ново производство на ПДЧ плоскости за 75 млн. лв. във Велико Търново. Планът е на финала двата български завода на групата да имат над двойно по-голямо производство. Сега дървопреработвателни предприятие в Бургас и търновската фабрика имат годишни приходи от 175 млн. лв. и голяма част от продуктите са за износ.</p>
<p>
	<strong>Бивш шеф на ДАНС призна, че се подслушва над максималния срок</strong><br />
	<em>в. Сега</em></p>
<p>
	Бившият шеф на ДАНС Владимир Писанчев призна, че има случаи, в които службите прилагат специални разузнавателни средства (СРС) за по-дълго от разрешените от закона 6 месеца. Той бе разпитан като свидетел по делото &quot;Червей&quot;, по което обвиняеми са бившият председател на Софийския градски съд (СГС) Владимира Янева и Тодор Костадинов - ексшеф на дирекция &quot;Вътрешна сигурност&quot; в МВР, а след това зам.-шеф на дирекция в ДАНС. Янева е подсъдима, защото е дала разрешение за СРС в продължение на 300 дни, а Костадинов - че е изготвил исканията.</p>
<p>
	Писанчев призна, че има и други такива случаи, но съдия Иван Коев засекрети останалата част от разпита му. Пред залата Писанчев обясни, че срокът на СРС-то може да се удължава многократно, ако вършеното престъпление се променя във времето или настъпят нови обстоятелства. Преди няколко седмици бившият шеф на техническата дирекция в ДАНС Иван Бонев разказа, че агенцията прилага многократно СРС-та на един и същ човек, ако след изтичане на 6-месечния срок дойде ново разрешение за подслушване.</p>
<p>
	<strong>Фармацевтите искат такса &quot;денонощно обслужване&quot;</strong><br />
	<em>в. Сега</em></p>
<p>
	Единственият начин да се наложат задължителни нощни дежурства на аптеките в градовете, където няма такива, е да се въведе такса за нощно обслужване. Това е становището на Българския фармацевтичен съюз за обмисляната от здравното министерство национална аптечна карта. В нея ще се опишат местата, където не достигат аптеки, а също и областните градове, в които няма денонощна аптека. Идеята на МЗ е фармацевтите да бъдат принудени да дават и нощни дежурства. По данни на съюза денонощна аптека няма в 10 областни града у нас.</p>
<p>
	<strong>Водят Камерън на границата</strong><br />
	<em>в. Стандарт</em></p>
<p>
	Британският премиер ще се увери как спираме имигрантите. Дейвид Камерън лично ще се убеди колко надеждно България пази границата си от наплива на бежанци. Британският премиер ще посети един от двата гранични пункта на браздата с Турция - при Малко Търново или при Елхово, научи &quot;Стандарт&quot;. Медиите на Острова пуснаха серия от материали за оградата, която България вдигна.</p>
<p>
	Камерън пристига днес на двудневно посещение. Той ще разговаря на четири очи с премиера Бойко Борисов веднага след като кацне в късния следобед. Очаква се двамата да обсъдят реформите в Европейския съюз, миграционния натиск и сигурността на външните граници на ЕС.</p>
<p>
	<strong>АБВ и ГЕРБ на спешно съвещание за бъдещето на коалицията</strong><br />
	<em>в. Новинар</em></p>
<p>
	АБВ предупреди, че оставането в коалицията е под въпрос. Една от причините е несъгласието с парите, които се отпускат за социална политика. Оттам настояват и за повече диалог, както и за по-голяма роля в правителството. &bdquo;Не смятаме да играем ролята на пето колело в четворната коалиция&rdquo;, обяви лидерът на АБВ Георги Първанов.</p>
<p>
	Той даде извънредна пресконференция в парламента, по време на която изложи притесненията на АБВ с политиките на кабинета. Освен това Първанов за пореден път поиска оставката на правосъдния министър Христо Иванов.</p>
<p>
	<strong>България на 50-о място в света по качествен нет</strong><br />
	<em>в. Новинар</em></p>
<p>
	България заема 50-о място в света по качество на интернет връзката. Начело е Южна Корея, която има рейтинг от 8,93. Това показва класацията на Международния телекомуникационен съюз за 2015 г.</p>
<p>
	Така Корея успява да детронира от първото място Дания, която традиционно застава начело на класацията. Причината този път България да е извън призовите места са високите цени на мобилния интернет у нас. Все още има и голям брой домакинства без компютър вкъщи.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
