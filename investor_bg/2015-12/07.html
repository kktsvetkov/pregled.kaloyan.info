

	<div class="art">
		<div id="article_text" class="s4" itemprop="articleBody">
			
			
			<p>
	<strong>Парламентът спря скъпата енергия от тор</strong><br />
	<em>в. Капитал Daily</em></p>
<p>
	Скъпата енергия от оборски тор все пак ще бъде спряна от 1 януари 2016 г. въпреки опита на ДПС да отложи ограничението с шест месеца. В петък, 4 декември, депутатите в парламента решиха единодушно да подкрепят предложението на ГЕРБ централите, използващи 50% оборски тор, които ще влязат в експлоатация след 1 януари, да не получават преференциална цена за енергията си, както е в момента. С това по-високата тарифа вече ще може да се ползва само за възобновяема енергия от малките фотоволтаични инсталации на покривни пространства.</p>
<p>
	Решението на парламента на практика ще спести на Националната електрическа компания (НЕК) около 200 млн. лв. допълнителни разходи годишно, които иначе трябваше да бъдат платени, ако всички проекти за централи на биомаса, които са в ход, бяха реализирани.</p>
<p>
	<strong>&quot;Империя онлайн&quot; основа компания за IT аутсорсинг</strong><br />
	<em>в. Капитал Daily</em></p>
<p>
	Разработчикът на игри &quot;Империя онлайн&quot; основа собствена компания за IT аутсорсинг. Новото звено е започнало работа през май месец тази година и вече е изпълнило над десет големи проекта, обяви ръководителят му Радослав Гайдарски пред &quot;Капитал Daily&quot;. Аутсорсинг дружеството предлага пълния обхват от услуги за всякакъв тип технически проблеми. Първоначалната идея е била да се занимава само с разработката на приложения за мобилни устройства. Всъщност и затова новата компания се казва &quot;Империя мобайл&quot;.</p>
<p>
	&quot;Идеята за компанията изникна спонтанно, след като много хора и наши партньори ни питаха дали не можем да направим софтуерно решение за техните нужди и ни се оплакаха от вакуума на българския пазар за софтуерни услуги. След много откази и обяснения, че не правим друго освен игри, осъзнахме, че всъщност има какво да предложим на пазара&quot;, коментира Радослав Гайдарски, управляващ директор на &quot;Империя мобайл&quot;.</p>
<p>
	<strong>Дълг от 8.70 лв. набъбна до 1000.70 лв. заради нормативна бъркотия</strong><br />
	<em>в. Сега</em></p>
<p>
	Хиляди длъжници затъват все повече, тъй като дълговете им скачат драстично заради такси и възнаграждения за адвокати. Стига се до абсурдни ситуации миниатюрен дълг да се увеличи в пъти заради хитра система на монополистите да товарят задлъжнелите. По тази схема абонат на &quot;Топлофикация&quot;, неплатил 8.70 лв., се оказал длъжник на 1000.70 лв. и е очевидно, че законът не забранява това. Дори и онези, които се издължават в доброволния срок, също ще бъдат ощетени - съдът отмени тарифа, която им опрощаваше таксата към съдебния изпълнител. Почти невъзможно ще стане и изпълнението срещу застраховател от негов клиент с промените в Кодекса за застраховането, които са на финалната права в парламента.</p>
<p>
	Националният омбудсман Мая Манолова обяви, че е залята от жалби срещу топлофикациите. Още преди началото на отоплителния сезон те били над 300 и се очаква да се увеличат. Много често, без да уведомят абонатите си какво дължат, топлофикациите пристъпват към принудително изпълнение, при което начисляват всевъзможни такси - адвокатски хонорари, възнаграждения за юрисконсулти и лихви, които в пъти увеличават задължението. &quot;Редно е да информират клиента, че ще му заведат съдебно дело, ако не плати, и да го информират какво дължи. Но те не го правят. Пристъпват, защото е по-лесно, направо към съдебна процедура по бързия ред&quot;, разказа Манолова. Така на абонат с дълг от 8.70 лв. са начислили: 300 лв. възнаграждение за юрисконсулт, 25 лв. съдебна такса, 60 ст. лихва, още 300 лв. хонорар за друг юрисконсулт - за това, че се е обърнал към съдебен изпълнител, и 100 лв. такса на изпълнителя. Манолова не уточни за какво е начислен остатъкът до 1000.70 лв.</p>
<p>
	<strong>Все повече хора се пенсионират без необходимия стаж</strong><br />
	<em>в. Сега</em></p>
<p>
	Все повече хора не могат да съберат необходимия стаж, за да се пенсионират. Те са принудени да работят до 65 г. и 8 месеца и да получават минималната пенсия за непълен стаж - над 15 г. Проблемът с липсата на достатъчен стаж се задълбочава и през тази година. За първите девет месеца 6629 души са се пенсионирали на 65 г. с поне 15 г. осигуряване, сочи справка на Националния осигурителен институт, изготвена за &quot;Сега&quot;. Това прави почти 23% от всички нови пенсионери от трета категория с пенсия за стаж и възраст. За сравнение - миналата година процентът бе малко над 20 на сто. Средният осигурителен стаж на новите пенсионери е малко над 23 години.</p>
<p>
	Според данните на НОИ над 203 хил. пенсионери получават минималната пенсия за пълен стаж и възраст от 157.44 лв. С намалена пенсия за непълен стаж са още близо 42 хил. души.</p>
<p>
	<strong>90% от депозитите са дадени като кредити</strong><br />
	<em>в. Стандарт</em></p>
<p>
	90% от депозитите в банките са раздадени като кредити на граждани и фирми. Това обяви председателят на УС и главен изпълнителен директор на УниКредит Булбанк Левон Хампарцумян. Има достатъчно динамичен оборот на парите в България, категоричен бе банкерът. Не си представяйте мухлясали гномове, които крият пачки с пари в мазетата на банките, обясни той пред БНТ в деня на професионалния си празник 6 декември. Хампарцумян добави, че в момента се обсъжда въвеждане на нови европейски директиви по кредитите, които обръщат специално внимание на преддоговорната информация. Тоест какво се случва преди сключването на договора за кредит. Така ще се формализират добри търговски практики, някои от които се практикуват и днес в банките.</p>
<p>
	<strong>Летището в Пловдив няма да работи през нощта</strong><br />
	<em>в. Новинар</em></p>
<p>
	Летището в Пловдив няма да работи през нощта. Това става ясно от писмен отговор на транспортния министър Ивайло Московски на депутатско питане.</p>
<p>
	Причината е кризисната ситуация от 21 ноември, когато два самолета бяха пренасочени от София към Пловдив заради бурните ветрове. Тогава 300 пътници чакаха над два часа, за да слязат от самолетите, тъй като нямаше кой да обслужи машините.</p>
<p>
	По думите на Московски е икономически нецелесъобразно летището в Пловдив да работи през нощта - т.е. от 22.00 до 6.00 часа. През 2014 година летището има едва 97 750 лева приходи от нощния режим на работа.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
