

	<div class="art">
		<div id="article_text" class="s4" itemprop="articleBody">
			
			
			<p>
	<strong>Пестим 20% от данъците с пенсии и застраховки</strong></p>
<p>
	В. Стандарт</p>
<p>
	Точно 11 работни дни остават до края на годината. И наред с търсенето на Коледни подаръци за близките, сега е моментът да намалим данъците върху доходите си за изтичащата година като направим доброволни вноски за пенсия и здраве или сключим застраховка &quot;Живот&quot;. До 10% от годишния си облагаем доход гражданите могат да намалят с лични доброволни вноски за трета пенсия. Като върху вноските в частен пенсионен фонд не се плащат данъци. С още 10% облагаемият годишен доход може да се намали с вноски във фондове за здравно осигуряване или със сключването на застраховка &quot;Живот&quot;. Ако се използват и двете облекчения и се направят вноски за доброволна пенсия и в здравен фонд (застраховка &quot;Живот&quot;), може да се спестят общо 20% от дължимия данък върху годишните доходи. Например, ако за 2015 г. имате доходи в размер на 15 000 лв. можете да дадете 1500 лв. в пенсионен и 1500 лв. в здравен фонд като така ще спестите общо 300 лв. данъци.</p>
<p>
	Облекчението се ползва с подаване на годишна данъчна декларация за доходите в срок до 3 май 2016 г. (30 април е в събота, а 2 май е официален почивен ден - Великден). Но самите лични вноски трябва да са направени до края на настоящата година за да важат за получените доходи през 2015 г. Годишна данъчна декларация са задължени да подават всички, които през 2015г. имат доходи извън работната си заплата. Но дори и хората, които получават само трудови възнаграждения, трябва да подадат формуляра, ако искат да ползват някакво облекчение.</p>
<p>
	<strong>30 млн. дълг дърпат Перник към дъното</strong></p>
<p>
	В. Стандарт</p>
<p>
	От няколко кметски мандата, подобно на гръцките правителства, Перник плавно върви по сценария на южната ни съседка. В началото на ноември в длъжност встъпи новият кмет д-р Вяра Церовска. Бившата депутатка от ГЕРБ още от първия ден взе да рови финансите, за да разбери какво става наистина и тогава от всяка папка започнаха да изскачат заложените й &quot;скелети&quot;. В първата си седмица на кметския стол Церовска спомена, че дълговете на общината са 18 млн. и има още неизвестни за нея задължения, така че дълговете може да стигнат до 20 милиона лева. При по-щателна справка за дереджето на общинските финанси се оказа, че дупката гони цели 30 млн. лв.</p>
<p>
	<strong>Проблемите с прехвърлянето на втората пенсия в НОИ започнаха</strong></p>
<p>
	В. Сега</p>
<p>
	Сериозни проблеми се появиха при прехвърлянето на парите за втора пенсия към НОИ, алармираха частните пенсионни фондове. Десетки пенсионирани военни и полицаи не получават обещаното увеличение на пенсията, след като прехвърлят средствата от индивидуалните си партиди към държавното обществено осигуряване, и на практика губят спестяванията си за втора пенсия, съобщи пред &quot;Сега&quot; директорът на най-голямото пенсионно дружество Даниела Петкова.</p>
<p>
	Става дума за хора, които са се възползвали от ранно пенсиониране и вече са пенсионери, но имат средства в универсален пенсионен фонд. Те са основно от сектор &quot;Сигурност&quot;. От лятото с пенсионните промени на тях им бе дадена възможност да прехвърлят партидите си в НОИ до края на 2016 г. и пенсията им да бъде преизчислена. В противен случай те трябва да чакат често над 10 г., за да получат втората си пенсия, тъй като универсалните фондове плащат само при навършена обща пенсионна възраст. От частните дружества посочват, че НОИ не дава предварителна информация на хората дали и с колко лева ще се увеличи пенсията им след прехвърлянето. Това става ясно едва след като пенсията се преизчисли, а тогава вече е късно решението за прехвърляне в НОИ да бъде преразгледано.</p>
<p>
	<strong>Кметове послушаха премиера да вдигнат местните данъци и такси</strong></p>
<p>
	В. Сега</p>
<p>
	Заръката на Бойко Борисов кметовете да вдигнат местните данъци и такси се оказа чута. Немалко общини планират да вдигнат налозите за 2016 г., като решението е взето след премиерския апел, показа проверка на &quot;Сега&quot;. Във Варна на общественото обсъждане в края на ноември бе обявено, че местните данъци и такси няма да се вдигат. Увеличава се обаче се данъкът върху сделките с имоти. Въпросът бе обсъждан на последната комисия по финанси към общинския съвет, като размерът на новата ставка най-вероятно ще е 2.9% при сегашни 2.6%. От мнозинството на ГЕРБ съобщиха, че това е еднократен налог, който не натоварва много хората и би могъл да се вдигне. Събираемостта при този данък в момента била ниска.</p>
<p>
	Увеличение ще има и в Смолян, макар да бе съобщено, че ставките остават непроменени. Данъците няма да се пипат, но се повишават таксите. Такса битови отпадъци ще бъде вдигната диференцирано - от 3.7 промила на 4.8 промила при ежедневно събиране на боклука, 4.6 промила ще е при три пъти седмично извозване, 4.5 - при два пъти, и 4.3 - един път седмично. На общественото обсъждане напрежение предизвика и намерението за драстичното увеличаване на тротоарното право на централната улица - планира се то да скочи от 7.20 с ДДС на кв.м на 12 лв. с ДДС. Ще бъдат завишени и административните услуги.</p>
<p>
	<strong>Невъзможната &quot;реформа&quot; - и във властта, и в опозиция</strong></p>
<p>
	В. Капитал Daily</p>
<p>
	След като ръководството на &quot;Демократи за силна България&quot; (ДСБ) подкрепи лидера Радан Кънев за излизането на партията в опозиция, но съпартиецът им Петър Москов остава министър в кабинета на Бойко Борисов, във вторник партиите от Реформаторския блок трябва окончателно да решат какъв да е политическият им отговор на подменената и провалена с помощта на ГЕРБ съдебна реформа. Ако десният съюз реши да запази формата си, като оттук нататък едновременно бъде и във властта, и в опозиция, партиите в него може да платят тежка цена за избора си.</p>
<p>
	<strong>Swiss-Belhotel International ще управлява хотели в Родопите и Варна</strong></p>
<p>
	В. Капитал Daily</p>
<p>
	Базираната в Хонконг интернационална хотелска верига Swiss-Belhotel International обяви, че ще отвори екохотел Swiss-Belresort Mount Orpheus в Родопите през 2017 г. Освен това компанията планира да поеме управлението на хотели в София, Банско, Пловдив, Бургас, Поморие и Варна, като очаква подписването на сделката за хотела във Варна преди края на 2015 г., съобщиха за &quot;Капитал&quot; от Swiss-Belhotel International. Интересът към България е провокиран от &quot;огромния потенциал в страната&quot; и очакването на мениджърите на хотелската верига, че туризмът ще расте през следващите няколко години в страната.</p>
<p>
	Новият хотел Swiss-Belresort Mount Orpheus ще е разположен в Родопите, близо до местността Кръстова гора. Проектът не включва само хотел, но и цялостно екоселище. То ще заема площ от 30 хил. кв.м и ще е собственост на компанията &quot;Сейкред ленд&quot; ООД със собственици Майкъл Йън Батърфийлд и певицата Диана Дафова-Батърфийлд.</p>
<p>
	<br />
	<strong>Българки взимат по 36 евро за бране на ягоди</strong></p>
<p>
	В. Новинар</p>
<p>
	36,54 евро е чистата печалба на ден за бране на ягоди в Испания. За работата се набират 155 жени. Срокът за кандидатстване е 15 декември. Интервюто с кандидатите ще се проведе ден по-късно в Благоевград. Българите ще работят по 6 часа и 30 минути.&nbsp;Брането на ягоди ще е шест дни в седмицата. Почивката ще зависи от производителността и климатичните условия, уточняват от бюрото по труда. За работата се набират предимно жени на възраст от 18 до 40 години.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
