

	<div class="art">
		<div id="article_text" class="s4" itemprop="articleBody">
			
			
			<p>
	<strong>Европари само срещу реформи</strong><br />
	<br />
	<em>в-к Стандарт</em></p>
<p>
	2016 г. е най-кризисната година по отношение на еврофондовете. Тя е много важна за този програмен период и усвояването на средствата от ЕС по оперативните програми, защото въз основа на това как работи държавата в даден сектор през годината, зависи и финансирането от 2017 г. Това заяви вицепремиерът по европейските фондове и икономическата политика Томислав Дончев на форум на сп. &quot;Мениджър&quot;. Той даде пример с водния сектор - ако през 2016 г. в него има гафове и не се правят реформи, от 2017 г. финансирането от еврофондовете спира. Дончев обаче е оптимист за следващата година и прогнозира, че тя ще бъде най-добрата от последните пет.<br />
	<br />
	Според него е възможно остатъчните дялове от държавните предприятия да бъдат приватизирани на Българската фондова борса. От началото на 2010 г. има непрекъснато задържане на растежа на фирменото кредитиране, каза Петър Андронов, главен изпълнителен директор на СИБАНК. Същото се наблюдава и при търсенето на заеми от граждани, но от 2011 г. И в двата сегмента все още не се наблюдава устойчиво раздвижване. Съотношението заеми/депозити в момента е 80%, което означава, че банките разполагат с много пари, които не са в състояние да пренасочат към кредитиране. Андронов даде пример с ипотечните кредити преди кризата, които са имали ръст от 150% годишно, а сега е 1%. Много се разчита на програмите за бизнеса като &quot;Джереми&quot;, която приключи, и новата &quot;Косме&quot;, за която вече е сключен първият договор от банката. На практика той е вторият договор в ЕС за цялата програма.</p>
<p>
	<strong>Кристалина Георгиева и индустрията с план за растеж</strong></p>
<p>
	<em>в-к Стандарт</em></p>
<p>
	Ще бъдат ли пренасочени средства от европейските фондове за подсилване сигурността на Европа? Отговор на този въпрос ще даде лично на индустрията и бизнеса у нас вицепрезидентът на Европейската комисия Кристалина Георгиева. Тя ще бъде специалният участник в заключителната за 2015 г. Седма дискусия от националната кампания &quot;ДА! На българската икономика&quot;, организирана от влиятелния вестник &quot;Стандарт&quot; и най-авторитетната работодателска организация &ndash; КРИБ.</p>
<p>
	<strong>Пощите приемат пратки на DHL</strong></p>
<p>
	<em>в-к Новинар</em></p>
<p>
	Пратки на DHL вече се приемат и в пощите. Колетите ще се получават в девет офиса на БУЛПОСТ в София, Варна, Бургас, Плевен, Велико Търново, Благоевград, Русе, Пловдив и Стара Загора, съобщиха от пощите.<br />
	Информация за адресите и работното време, в което се приемат пратки за DHL, има на сайта на &quot;Български пощи&rdquo; ЕАД.<br />
	Сътрудничеството с DHL е резултат от усилията на дружеството да бъде полезно на своите клиенти, като им предлага все повече и по-разнообразни услуги.</p>
<p>
	<strong>Спират скъпия ток от оборски тор</strong><br />
	<br />
	<em>в-к Новинар</em></p>
<p>
	Преференциалната тарифа за централите на оборски тор ще отпадне от 1 януари 2016 г.<br />
	Тази промяна влиза в сила с промени в Закона за опазване на земеделските земи, която ще мине и през енергийните закони. От една страна, това се прави, защото централите на биомаса ще получат сериозна сума по европрограмите и преференциалните цени на практика са излишни.<br />
	В Закона за опазване на земеделската земя се направиха още няколко ключови изменения. От 1 октомври тази година се въвежда глоба за офшорни компании, които притежават земеделски земи. Те предвиждат наказание от 100 лв./дка при първо нарушение и 300 лв./дка при продължаващо.</p>
<p>
	<strong>Още няма инвеститор за 7-и блок на АЕЦ &bdquo;Козлодуй&rdquo;</strong></p>
<p>
	<em>в-к Новинар</em><br />
	<br />
	Инвестиционен проект за изграждането на 7-и блок на АЕЦ &bdquo;Козлодуй&rdquo; все още няма. Преговори с различни инвеститори все пак се водят. Това обясни вицепремиерът Томислав Дончев.</p>
<p>
	За строежа на ядрения реактор се заговори усилено след посещението на премиера в Китай. От Пекин е имало интерес, но от правителството не са готови да се ангажират с държавни гаранции и искат проектът да се поеме изцяло от чуждия инвеститор. Дончев участваше в блиц контрола в парламента. Той отговори на депутатски въпроси относно цената на тока.</p>
<p>
	<strong>Павлова оправда &quot;златния&quot; тунел с непредвидени разходи</strong></p>
<p>
	<em>в-к Сега</em></p>
<p>
	Тунелът &quot;Железница&quot; от магистрала &quot;Струма&quot; ще счупи всякакви ценови рекорди заради &quot;непредвидени разходи&quot;. Това обяснение даде вчера министърът на регионалното развитие Лиляна Павлова. Ден по-рано в. &quot;Сега&quot;съобщи, че се търси строител на 2-километровия тунел и 2.5 км подходи към него с прогнозна цена 250 млн. лева, което прави по 55 млн. лева за километър.&nbsp;</p>
<p>
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:oblbcbcbi@tznvy.pbz" id="worker_creator_email">Бойчо Попов</a></i></div>		</div>
	</div>

	<!-- Mobile payment branding -->
	
	
