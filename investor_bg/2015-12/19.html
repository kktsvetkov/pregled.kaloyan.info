

	<div class="art">
		<div id="article_text" class="s4" itemprop="articleBody">
			
			
			<p>
	<strong>Властелините на асфалта</strong><br />
	<em>в. Капитал</em></p>
<p>
	Годината е 2009, на власт е тройната коалиция, България все още няма завършена магистрала. Европейските пари тъкмо влизат в страната, провежда се първи голям търг - за нова отсечка на &quot;Тракия&quot;. Гръмва огромен скандал, след като всички чуждестранни участници са отстранени от оценителната комисия. Търгът е прекратен след натиск от Европейската комисия - очевидно признание, че въпреки &quot;напълно спазената&quot; законова процедура, нещо не е наред.</p>
<p>
	Правителството се сменя, а на власт идва ГЕРБ с обещанието да изчисти корупцията. Министър на регионалното развитие е бъдещият президент Росен Плевнелиев. Търгът за отсечката на &quot;Тракия&quot; е обявен повторно, документи купуват над 50 фирми от цяла Европа. Постигнатата цена е много по-ниска от прогнозната. Офертите се преглеждат в присъствието на представител на &quot;Прозрачност без граници&quot;, а пликовете с цените се прибират в сейф в Министерството на отбраната, поставен под 24-часово видеонаблюдение. Прилича повече на избор на държавен глава, а не на строител на пътища.</p>
<p>
	<strong>Пръстовите отпечатъци за болница ще се забавят поне до средата на 2016 г.</strong><br />
	<em>в. Сега</em></p>
<p>
	И пръстовият отпечатък за вход в болница и за получаване на лекарства от аптеките няма да влезе в здравната система в зададения от здравния министър Петър Москов срок. На 9 декември здравната каса е обявила обществена поръчка за изработването на система за пръстовите идентификатори, наречена &quot;регистрационна система за здравноосигурителни събития при изпълнителите на медицинска помощ чрез биометрични данни на пациентите&quot;. Срокът само за изпълнение на самата система е 120 дни, или 4 месеца. Според последното изявление на министър Москов пръстовите отпечатъци трябваше да започнат да пазят системата от източване най-късно през февруари.</p>
<p>
	Според обявата за търга офертите ще се отворят на 22 януари, спечелилият търга ще има 4 месеца да изпълни поръчката. Отделно има срокове, в които могат да се обжалват и обявата на касата, и евентуалното й решение за избор на изпълнител, нужно е време и самата НЗОК да избере оферта, така че най-оптимистичният срок, в който за вход в системата да се ползват пръстови отпечатъци, е средата на следващата година. Според експерти реалистичният вариант е към края на 2016 г.</p>
<p>
	<strong>По-малко хора купуват стаж, за да се пенсионират</strong><br />
	<em>в. Сега</em></p>
<p>
	По-малко хора са излезли тази година в пенсия чрез откупуване на стаж. За първите девет месеца на т.г. новите пенсионери, платили за стаж на НОИ, са 2365 души. Към септември м.г. те са били 2542 новопенсионирали се, като тогава се отбеляза увеличение спрямо 2013 г. Това показват данните на осигурителния институт. Въпреки че са по-малко, новите пенсионери купуват повече стаж. Средно на човек недостигащият закупен стаж е близо 23 месеца, а година по-рано е бил 22 месеца. Проблемът се задълбочава, защото данните на НОИ показват, че все повече хора не могат да съберат стаж за пенсия. През тази година 23% от новите пенсионери са били на 65 и повече години и са се пенсионирали с по-малък стаж.</p>
<p>
	След 2011 г. бе премахната възможността недостигащите години да се плащат разсрочено и това доведе до спад на хората, които купуват стаж. В момента при навършена възраст за пенсия, но с до 5 г. недостигащ стаж, човек може да си купи накуп липсващите месеци при пенсионирането. За това трябва да платят по 74.74 лв. за всеки липсващ месец - това е осигуровката за фонд пенсии (17.8%) върху минималния осигурителен доход за самоосигуряващите се - 420 лв.</p>
<p>
	<strong>В Дворците на културата в София и Варна ще потънат още пари</strong><br />
	<em>в. Сега</em></p>
<p>
	3 млн. лв. не стигат за ремонта на пространството около НДК и затова Столичната община възнамерява да налее в него още 5 млн. лв. Това стана ясно от думите на зам.-кмета по екология на София Мария Бояджийска на семинар за бюджета за 2016 г.</p>
<p>
	Причината за допълнителното финансиране е, че досега ремонтът на пространството около НДК не включваше 11-декаровия площад &quot;България&quot;. По думите на Бояджийска общината се е отказала да ремонтира плочките му, тъй като в течение на реконструкциите около двореца възникнали проблеми с хидроизолацията, които ще се разрешават идната година.</p>
<p>
	<strong>Сърбия и Гърция хит за празниците</strong><br />
	<em>в. Стандарт</em></p>
<p>
	Тотален хит за коледните и новогодишните празници се оказа Сърбия. Масово българи са резервирали места в хотелите и ресторантите на западната ни съседка. Много наши сънародници се готвят да посрещнат 2016 г. в Белград, Нови сад, Ниш и Пирот, коментираха туроператори. Освен организирани екскурзии голяма част от българите ще посетят Сърбия с личните си автомобили и са се възползвали от самостоятелни оферти на техните хотели и заведения. Традиционно към Солун и Атина също се насочват хиляди наши сънародници. Новогодишните почивки в Гърция са запазени още от края на септември. На юг ще се отправят също и много индивидуални туристи, а напливът за организирани екскурзии е огромен. Засилен интерес има към Македония, най-вече Охрид, Турция също е сред предпочитаните дестинации. Там сред хитовете за ЧНГ е празнуването на яхта на Босфора.</p>
<p>
	Тази година има и немалко запазили места за Румъния и Унгария, довериха туроператори. Според тях голяма част от българите предпочитат тези дестинации, защото са сравнително близо до нас. Друга основателна причина е, че специално за тези празници хората не обичат да пътуват много дълго време. Цените зависят от дестинацията, от категорията на хотела, както и от това какво е включено в пакета.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
