

	<div class="art">
		<div id="article_text" class="s4">
			
			
			<p>
	<strong>&quot;Агрия груп&quot; плаща 11.5 млн. лв. за две земеделски дружества</strong><br />
	<em>в. Капитал Daily</em></p>
<p>
	Общо 11.5 млн. лв. е цената, която &quot;Агрия груп холдинг&quot; плаща за придобиването на две компании за обработка на земя - &quot;БД Агри&quot; и &quot;БД Фарм&quot;, става ясно от документи, качени в Търговския регистър. Сделката за тях беше обявена през април, но се чакаше подаването на документи в регистъра, преди да бъде обявена цената. С покупката на двете компании, досега собственост на група датски инвеститори, обработваемите земи на &quot;Агрия груп&quot; ще нараснат на повече от 220 хил. дка.</p>
<p>
	По-високата цена е за &quot;БД Фарм&quot; - 9.4 млн. лв., а &quot;БД Агри&quot; струва 2.1 млн. лв. Продавач е датската компания &quot;Б-Д Инвест&quot;, която стъпи в българския земеделски сектор преди няколко години. От офиса на продавача обясниха, че в момента няма кой да даде коментар по продажбата, защото управителят отсъства. И двете сделки са подписани на 28 август, като предстои в ТР да се впише тази за &quot;БД Фарм&quot;. За другата компания сделката е вписана.</p>
<p>
	<strong>Здравната каса ще плаща лекарства с пари от резерва си</strong><br />
	<em>в. Капитал Daily</em></p>
<p>
	Националната здравноосигурителна каса (НЗОК) вероятно ще намери частично решение как да плати лекарствата на 1.5 млн. хронично болни след септември. Това става ясно от проект на решение, което надзорният й съвет ще разгледа в началото на следващата седмица. Парите ще бъдат от оперативния резерв на НЗОК за неотложни разходи, с който обикновено се плаща лечение в болница. &quot;Намираме предложението на здравната каса за изключително навременно, тъй като пациентите се нуждаят в еднаква степен и от лекарства, и от болнични услуги&quot;, коментира председателят на Българския фармацевтичен съюз проф. Илко Гетов.</p>
<p>
	През тази година обаче се оказа, че плащанията за болницата няма да бъдат проблем, но касата е изправена пред недостиг от близо 100 млн. лв. за лекарства, който няма как да покрие. Допълнителните средства в размер на 225 млн. лв., които НЗОК получи след актуализацията на бюджета си от разпуснатия вече парламент, са разпределени за заплащане на лечение в болници &ndash; 200 млн. лв., и 25 млн. лв. &ndash; за химиотерапия в онкоклиниките.</p>
<p>
	<strong>И ресторантите ще дават информация за произхода на храната</strong><br />
	<em>в. Сега</em></p>
<p>
	От средата на декември тази година клиентите на ресторантите ще могат да се информират от управата на заведението какъв е произходът на храната, която им се поднася. Те ще трябва да получат информация например къде е отгледано животното, от което е пържолата им, и кога е било заклано. Това стана ясно при представянето на новия регламент за етикетиране, който влиза в сила от 13 декември.</p>
<p>
	Вчера от Българската агенция по безопасност на храните (БАБХ) обявиха, че са сключили договор със Съюза по хранителна промишленост и организации на хлебари и сладкари за обучения по новия регламент за етикетиране на храните. Новите етикети трябва да присъстват не само върху стоките, които купуваме в магазините, но и в ресторантите, при доставки вкъщи и при кетъринг, обясни д-р Любомир Кулински - директор на дирекция &quot;Контрол на храните и граничен контрол&quot; в БАБХ.</p>
<p>
	<strong>Ремонтите и частните уроци хранят сивата икономика</strong><br />
	<em>в. Сега</em></p>
<p>
	Борбата със сивата икономика не дава кой знае какви резултати. Причината е, че въпреки тенденцията на изсветляване в последната година работата на черно и плащането в пликове леко расте. Със своите 31.2% сива икономика през м.г. България продължава да е на първо място в ЕС. Резултатите са от анализ на Центъра за изследване на демокрацията и колегите им от университета в Шефийлд.</p>
<p>
	Данните показват още, че без договор у нас в момента работят между 4 и 10% от работниците, а 28% от работещите на втора работа не декларират доходите си. Най-застрашени от това да минат в сивия сектор са неквалифицираните служители и работници и младите хора.&nbsp; &quot;Причините за това се крият основно във влошената икономическа и политическа ситуация&quot;, обясни Тодор Ялъмов от центъра. Сивата икономика продължава да се храни от строителите, сервизите, домашните майстори, частните учители, фризьорите и др.</p>
<p>
	<strong>Спад в туризма с 10%</strong><br />
	<em>в. Стандарт</em></p>
<p>
	Близо 10% ще бъде спадът в приходите и броят на туристите през тази година. Това прогнозира председателят на Асоциацията на българските туроператори и туристически агенции Байко Байков. Причините за тези резултати са известни - от дъждовното лято, до кризата между Украйна и Румъния. Въпреки прогнозите на хотелиери, туроператори и ресторантьори за слаб сезон, статистиката отчита ръст на туристите от 6,8% за първите 7 месеца спрямо предходната година и близо 4% ръст на приходите.</p>
<p>
	Според туроператорите причината за тези разлики е в неточната статистика. Като приходи от туризма се отчита обменената валута, даде за пример Калин Драганов от АБТТА. В същото време все още се крият приходи и настанени туристи и трябва да се вземат мерки за борба със сивата икономика, заяви Байков. Той подчерта, че компаниите и да искат, трудно могат да са 100% изрядни, защото все още не са приети 14-те наредби към Закона за туризма, които регламентират най-важните правила в сектора.</p>
<p>
	<strong>Отпушват София за първия учебен ден</strong><br />
	<em>в. Новинар</em></p>
<p>
	Няколко ключови пътни артерии в София ще бъдат отпушени за първия учебен ден. &bdquo;До 15 септември сме си поставили срокове за приключването на няколко важни ремонта в столицата&rdquo;, заяви пред Фокус зам.-кметът по транспорта Любомир Христов.</p>
<p>
	Той обясни, че до деня на първия училищен звънец трябва да приключи работата по рехабилитацията на бул. &bdquo;Тодор Каблешков&rdquo; между бул. &bdquo;България&rdquo; и бул. &bdquo;Братя Бъкстон&rdquo;, която в момента се изпълнява.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
