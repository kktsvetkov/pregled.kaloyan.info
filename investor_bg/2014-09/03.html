

	<div class="art">
		<div id="article_text" class="s4">
			
			
			<p>
	<strong>Държавата получава аренда за едва 203 000 декара от земите си</strong><br />
	<em>в. Сега</em></p>
<p>
	По-малко от половината от държавните земеделски земи, обявени на търгове през тази година, са привлекли интереса на фермерите. Това стана ясно от думите на заместник-министъра на земеделието Георги Костов, който вчера представи проблемите в отрасъла. През тази стопанска година са наети 203.7 хиляди декара от предложените на търг от държавата над 557.8 хиляди декара. От отдадените държавни земи се очакват приходи за около 37 милиона лева. През миналата година са били наети 204.5 хиляди декара, като от тях държавата е получила малко над 37.6 милиона лева. Тази година е паднала и арендата за държавата. През стопанската 2012-2013 средната сума на декар е била 184 лева, докато сега е малко на 181 лева.</p>
<p>
	<strong>Всеки трети висшист без работа е икономист или юрист</strong><br />
	<em>в. Сега</em></p>
<p>
	Почти всеки трети от висшистите без работа у нас е икономист, юрист или с диплома от обществените науки като философия, социология, публична администрация и пр. Това показват данните на Агенцията по заетостта за безработицата през юли. Тези дисциплини са най-масовите у нас въпреки редица предупреждения през годините, че пазарът е пренаситен с такива специалисти.</p>
<p>
	С диплома от университет и без работа по-миналия месец са били почти 35 000 българи. През юли техният брой обикновено значително расте заради края на академичната година. Висшисти са 10 на сто от всички безработни в страната. Към края на юли безработицата падна до 10.6% според данните на АЗ. Следващите в класацията &quot;безработни с диплома&quot; са завършилите специалности в областта на услугите, транспорта и охраната. Всеки пети от безработните висшисти в бюрата по труда е с такава диплома. 16 на сто пък са завършили специалност в областта на техниката и технологиите, а над 11% - на образованието.</p>
<p>
	<strong>Променят статута на &quot;Южен поток&quot;</strong><br />
	<em>в. Стандарт</em></p>
<p>
	Българският морски участък от &quot;Южен поток&quot; може да се преквалифицира като &quot;добивен&quot;. Това съобщи от София агенция ИТАР-ТАСС, позовавайки се на източник, запознат с проведените в Москва преговори между руския енергиен министър Александър Новак и еврокомисаря по енергетиката Гюнтер Йотингер. Добивният статут на газопровода би решил проблема с ограниченията на Третия енергиен пакет на ЕС, обяснил източникът пред ИТАР-ТАСС и допълнил, че обсъждането на статута на газопровода, минаващ през наши териториални води, все още продължава.</p>
<p>
	Според нормативите на ЕС газопроводите, свързани с находища в шелфа (конкретно на страни като Германия, Франция и Белгия) имат особен статут на &quot;добивни&quot; и не трябва да отговарят на изискването на Третия енергиен пакет за задължителен достъп на трети лица до тях. Компанията OMV - партньор на &quot;Газпром&quot; в &quot;Южен поток&quot; на австрийска територия, има разрешение за търсене и проучване на нефт и газ в българския шелф. Затова един построен от OMV газопровод в шелфа може да бъде включен в &quot;Южен поток&quot; чрез преотстъпване на права.</p>
<p>
	<strong>19 млн. лв. дупка заради синия език</strong><br />
	<em>в. Стандарт</em></p>
<p>
	Болестта по животните син език проби сериозно бюджета на Агенцията по храните, съобщи зам.-министърът на земеделието Георги Костов. 19 млн. лв. е дупката, която зейна в БАБХ заради дейностите по дезинфекция, лечение и обезщетение на засегнатите стопани, обясни той. Според Костов има забавяне от около 45 дни в реакцията на българските власти, в които е можело да се намалят пораженията от заразата на наша територия.</p>
<p>
	<strong>Софийските хотели са по-чисти от тези в Париж</strong><br />
	<em>в. Новинар</em></p>
<p>
	Хотелите в София са по-чисти от тези в Париж, Рио де Жанейро, Лондон и още много доказани туристически дестинации. Това показва изследване на Hotel.info, направено сред повече от шест милиона потребители. Според него хотелските стаи в Токио са най-чисти.&nbsp;</p>
<p>
	Те са получили 8.93 точки по десетобалната система. Следват ги стаите във Варшава, която се нарежда на второ място със своите 8.76 точки, и Сеул с 8.73. Столицата на Словакия Братислава и родната София си разделят четвъртото място с 8.54 точки, като изместват още и Осло (7.53) и Амстердам (7.58).</p>
<p>
	<strong>Жребий определи коя партия с кой номер отива на избори</strong><br />
	<em>в. Новинар</em></p>
<p>
	Под номер 9 в бюлетината ще се яви ГЕРБ на предстоящите избори за Народно събрание на 5 октомври. Симпатизантите на &bdquo;БСП &ndash; лява България&rdquo; ще трябва да отбележат номер 22 в изборното листче. На ДПС се падна номер 18.</p>
<p>
	&quot;Атака&quot; пък ще отиде на изборите под номер 11. Реформаторският блок е под номер 7. Това определи жребият, който бе изтеглен в Централната избирателна комисия (ЦИК). Общо 18 партии, 7 коалиции и 9 инициативни комитета ще се борят за доверието на българските избиратели и за влизане в следващия парламент.</p>
<p>
	В същото време от ЦИК обявиха, че няма да има промени в преференциите за изборите. Както и на предходния вот партиите, коалициите и независимите кандидати, издигнати от инициативни комитети, ще бъдат обозначени отпред с квадратче. В кръгче пък ще бъдат отбелязвани преференциите.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
