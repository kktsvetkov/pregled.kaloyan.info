

	<div class="art">
		<div id="article_text" class="s4">
			
			
			<p>
	<strong>Чужд инвеститор изкупи 25% от последния аукцион на ДЦК</strong><br />
	<em>в. Капитал Daily</em></p>
<p>
	Атрактивните нива на доходност по българския държавен дълг карат чуждите инвеститори да поглеждат и към първичния пазар на ДЦК. Обемите, които чужденци притежават, не са се променили значително, но на последния аукцион, проведен във вторник, 23 септември, се включи базираната в Москва Международна инвестиционна банка (International Investment Bank). Тя придоби близо 25% от държавните облигации, или 8.75 млн. евро.</p>
<p>
	Пред &quot;Капитал Daily&quot; от трежъри отдела на институцията потвърдиха информацията, като обясниха, че интересът им към България е мотивиран не само от мисията на банката да подпомага страната, която е неин член, но и от атрактивните нива на доходност спрямо поемания риск. Прогнозите на експерти от пазара са, че това няма да остане изолиран случай, имайки предвид ниските лихви в Европа и че в бъдеще може да се активизират и други чуждестранни инвеститори, което би помогнало на държавата да се финансира при по-изгодни условия. В момента чужди инвеститори държат около 100 млн. лв. от вътрешния дълг.</p>
<p>
	<strong>Служебният кабинет похарчи за месец 100 млн. лв. над планираното</strong><br />
	<em>в. Сега</em></p>
<p>
	Служебното правителство не оставя впечатление, че държавата е във финансова криза. От встъпването си в длъжност до момента кабинетът &quot;Близнашки&quot; е дал зелена светлина за отпускане на общо 101 млн. лв. извънредни субсидии на различни министерства. Темпото е респектиращо и се доближава до извънредните харчове на кабинета &quot;Орешарски&quot; в първите три предизборни месеца на 2014 г. Това показва прегледът на взетите от служебното правителство решения за отпускане на извънредни субсидии.</p>
<p>
	Кабинетът оправдава действията си с орязаните с 10% бюджети на министерствата и наследени проблеми от кабинета &quot;Орешарски&quot;, но извънредните разходи могат да се дължат и на зле управлявани бюджети. Щедрото харчене може да се обясни и с предстоящата актуализация на държавния бюджет, при която ще се позволи по-висок бюджетен дефицит.</p>
<p>
	<strong>Шеф на върховния съд ще се избира след парламентарния вот</strong><br />
	<em>в. Сега</em></p>
<p>
	Висшият съдебен съвет (ВСС) вчера не успя да избере председател на Върховния касационен съд и да разсее съмненията, че действа по сценарий. След близо 8-часово заседание нито един от двамата кандидати - Таня Райковска и Павлина Панова, не събра необходимите 17 гласа. Сега процедурата трябва да тръгне отначало и това я премества за след парламентарния вот на 5 октомври, тъй като отнема около две месеца. Така се изпълва един от сочените сценарии - че членовете на ВСС искат да изчакат да се подреди политическият пасианс, за да съобразят избора с него. Не е ясно дали Райковска и Панова биха участвали, или ще се появят нови кандидати.</p>
<p>
	<strong>Писанчев увери: Няма риск за банковата система</strong><br />
	<em>в. Стандарт</em></p>
<p>
	&quot;В момента няма сериозен риск за банковата система&quot;, увери председателят на ДАНС Владимир Писанчев пред журналисти след участие в международна конференция по информационна сигурност и съхранение на данни в София. Не виждаме в момента кардинална заплаха за банковата система от гледна точка на киберсигурността, добави той.</p>
<p>
	&quot;Имаме информации, че се предлага услугата &quot;киберпрестъпление&quot;, която е изключително опасна. У нас все още не сме засекли подобни случаи, но има такава тенденция в света&quot;, каза Писанчев.</p>
<p>
	Такива услуги се предлагат главно в частната сфера, като става въпрос за лица свързани с организираната престъпност на международно ниво, обясни той. По негови данни държавите, които се опитват да развиват подобни услуги са няколко - Китай, Северна Корея и други.</p>
<p>
	<strong>Експерт: &quot;Южен поток&quot; дава повече сигурност</strong><br />
	<em>в. Стандарт</em></p>
<p>
	Изграждането на газопровода &quot;Южен поток&quot; със сигурност ще повиши сигурността на газовите доставки за регионите, през които преминава. Такова мнение изказа оперативният и управляващ директор на газопровода OPAL Бернд Фьогел. &quot;Всеки нов газопровод, всеки нов маршрут за пренос повишава сигурността&quot;, заяви той.</p>
<p>
	Мнението му подкрепи и директорът &quot;Комуникации&quot; в компанията &quot;Северен поток&quot; Улрих Лисек. &quot;Аз съм просто експерт и това е лично мнение. Не използвайте само възможностите на &quot;Южен поток&quot;. Използвайте всяка възможност от всеки нов газопровод. За да се отвори пазарът, трябват повече източници на газ. От тази гледна точка трябва да се строи &quot;Южен поток&quot;, но и не само той&quot;, каза Лисек.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
