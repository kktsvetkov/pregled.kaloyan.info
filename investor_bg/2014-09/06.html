

	<div class="art">
		<div id="article_text" class="s4">
			
			
			<p>
	<strong>Държавният резерв ще се отваря по-лесно при бедствия</strong><br />
	<em>в-к Сега</em><br />
	<br />
	След цяло лято наводнения държавата най-сетне предприе мерки да облекчи процедурата за отваряне на държавния резерв при бедствия и аварии. Промените в наредбата за условията и реда за организиране на дейностите по държавните резерви и военновременните запаси са публикувани за обществено обсъждане. С тях резервът ще може да предоставя продукти за преодоляване на последиците от кризисна ситуация при поискване от местните власти, без да се налага за това да има задължително решение на Министерския съвет или друг държавен орган.</p>
<p>
	&quot;Въвеждането на нова, ускорена процедура ще създаде възможност за максимално бързо отстраняване на щетите, причинени от бедствена ситуация, като последващ контрол ще се осъществява от Министерския съвет или упълномощен от него орган&quot;, посочва председателят на агенцията Емил Колев в своя доклад до правителството. При предишния кабинет резервът беше безмълвен наблюдател на бедстващите райони, които разчитаха на дарения за елементарни нужди. Едва служебните министри отвориха запасите, за да помогнат на възстановяването на Мизия.</p>
<p>
	Първоначалните твърдения на служебния кабинет, че има достатъчно пари за пострадалите от наводнения претърпяха ревизия. &quot;След Варна и Добрич още не сме се справили с Мизия и сега дойдоха нови бедствия в област Монтана. Надявам се, че ще съумеем да откъснем от залъка на цялото общество, за да помогнем на бедстващите. Вече изстискваме бюджета. Прехвърлихме 60-70 млн. лева от програмата за регионално развитие за пострадалите райони. Подали сме и заявки за предишните наводнения до Фонда за европейска солидарност. Но трябва да знаем, че държавата вече не е същата, затова ще призова отново и сънародниците ни към солидарност с пострадалите. Нека по-заможните да дадат своята лепта и също да помогнат&quot;, призова вчера служебният премиер Георги Близнашки.</p>
<p>
	<strong>Слагат юзди на финансовите къщи</strong><br />
	<em>в-к Стандарт</em><br />
	<br />
	Финансовите къщи, които търгуват с валута в брой, трябва да се регистрират в НАП до края на септември, напомнят от приходната агенция. Изискването беше въведено с промени във Валутния закон заради практиката някои финансови къщи да търгуват с валута, без да се съобразяват с изискването курсовете им &quot;купува&quot; и &quot;продава&quot; да се отклоняват с не повече от 5% от фиксинга на БНБ.</p>
<p>
	Заобикалянето на закона беше възможно заради различния правен режим на обменните бюра и финансовите къщи и факта, че НАП няма право да контролира дейността на финансовите къщи. С промените, приети в началото на годината, тази практика ще бъде преустановена, допълват от НАП. По действащата нормативна уредба обменните бюра могат да търгуват валута по курс, различаващ се с не повече от 5% от фиксинга на БНБ за деня.</p>
<p>
	<strong>Фонд &quot;Земеделие&quot; подхвана 2000 забавени проекта</strong><br />
	<em>в-к Сега</em><br />
	<br />
	Държавен фонд &quot;Земеделие&quot; започва да разглежда всички забавени проекти по двете мерки за селски туризъм и за създаване на бизнес в селата по Програмата за развитие на селските райони. От фонда съобщиха вчера, че са започнали да изпращат уведомителни писма до кандидатите, защото те трябва да предоставят допълнителна информация като декларация за минимална помощ и придружаващи документи, необходими за удостоверяване верността на декларираните данни. Исканите документи трябва да се пратят на фонда в срок до 10 дни от получаване на уведомлението.</p>
<p>
	По двете мерки са забавени над 2000 проекта. Те трябваше да бъдат одобрени до 30 юни тази година. След като това не се случи, за да не загуби страната ни стотици милиони евро, земеделското министерство реши да приложи нов Регламент на ЕК, който урежда условията и реда за предоставяне на финансова помощ по правилата de minimis. В него се казва, че всички заявления за подпомагане, приети по старите правила (преди 2014 г.), може да бъдат одобрявани и след 30 юни 2014 г. Размерът на помощта de minimis е до 200 000 евро.</p>
<p>
	<strong>Сиренето от Балкана със спецетикет</strong><br />
	<em>в-к Новинар</em></p>
<p>
	Сиренето, медът и любимото на всички сладко от горски плодове ще се сдобият със специален етикет за качество. Това съобщи Диляна Славова, президент на секция &bdquo;Земеделие и развитие на селските райони и околната среда&quot; към Европейския социално-икономически комитет (ЕСИК).</p>
<p>
	Всички храни, произведени в планинските райони на страната, ще бъдат обозначени с този спецетикет, като по този начин ще се гарантира тяхното качество. Целта е да се удари рамо на местните мандри или на малките производители от Стара планина или Родопите, чиято продукция е три пъти по-малко от тези в индустриалните региони или в големите градове.<br />
	<br />
	В България вече е правен подобен опит за подпомагане на биопроизводителите в природен парк &bdquo;Българка&rdquo; край Габрово. Всички продукти, произведени в тази защитена територия, като млечни продукти, мед, билкови и козметични препарати, различни произведения от дърворезба и много други бяха обозначени със специален етикет, който доказва, че са дело на местни търговци.</p>
<p>
	<strong>Държавата ще подпомогне партийната агитация в медиите с близо 750 000 лв.</strong><br />
	<em>в-к Сега</em><br />
	<br />
	743 хил. лв. ще бъдат отпуснати на партиите без субсидии и независимите кандидати за депутати под формата на медийни пакети за предстоящия парламентарен вот, реши ЦИК. Те ще бъдат разпределени между 19 партии и коалиции и петимата независими. Медийни помощи от държавата няма да получат ГЕРБ, ДПС, Патриотичен фронт, &quot;Атака&quot; и &quot;Глас народен&quot;. За участие във вота са регистрирани 18 партии, 7 коалиции и 5 инициативни комитета.</p>
<p>
	16 са партиите и коалициите, които имат право на медийни пакети в пълния размер от 40 000 лв. - АБВ, &quot;Движение 21&quot;, НДСВ, &quot;Десните&quot;, Левицата и Зелената партия, &quot;Зелените&quot;, Партия на зелените, &quot;Новото време&quot;, &quot;Република БГ&quot;, &quot;Българска социалдемокрация&quot;, Общество за нова България, &quot;Нова алтернатива&quot;, Български национален съюз-НД, Социалдемократическа партия, &quot;Обединена България&quot;, &quot;Нова България&quot;.</p>
<p>
	Част от сумата ще получат и 3 коалиции, в чийто състав влизат формации, които не получават пари от държавата. Така например Реформаторският блок, в чийто състав влизат 7 партии, от които само &quot;Движение България на гражданите&quot; получава субсидия, ще има право на 34 000 лв. за платена агитация в медиите. В коалицията &quot;България без цензура&quot; от 7 партии две са субсидирани, поради което формацията ще има право на медиен пакет от 28 500 лв. Пари от държавата в размер на 15 300 лв. ще вземе и &quot;БСП лява България&quot; в състав от 13 партии, 8 от които получават субсидия.</p>
<p>
	<strong>МОСВ: Заводът в Сланотрън не може да бъде спрян</strong><br />
	<em>в-к Стандарт</em></p>
<p>
	Заводът в село Сланотрън за преработка на излезли от употреба автомобилни гуми не може да бъде спрян. Това съобщават от Министерството на околната среда и водите в писмо до общината във Видин.</p>
<p>
	Преди да бъде дадено разрешително за производството му е била проведена процедура по ОВОС за инвестиционното предложение &bdquo;Инсталация за безотпадъчна преработка на употребявани автомобилни гуми&quot;, направено от &bdquo;Търговска и технологична компания&quot; &ndash; АД. РИОСВ - Монтана, е одобрила осъществяването на инвестиционното предложение, а административният акт не е обжалван и е влязъл в сила, пише в писмото.</p>
<p>
	В искането си до екологичното министерство за спиране на завода инициативният комитет &bdquo;Да спасим Златорожието&quot; не е изложил аргументи и не е представил доказателства за замърсяване на околната среда. Не са представени и мнения на засегнатите общности срещу реализирането на инициативата. Заводът за преработката на автомобилни гуми в суровини за други индустрии още не е пуснат в експлоатация. Въпреки това, инициативният комитет &bdquo;Да спасим Златорожието&quot; настоява за спирането му.&nbsp;</p>
<p>
	<strong>Броят на отпадащите по-рано ученици намалява</strong><br />
	<em>в-к Сега</em><br />
	<br />
	Децата, които напускат преждевременно училище, намаляват за трета поредна учебна година, показва статистиката. Делът на напусналите по-рано ученици заради емиграция обаче се увеличава постоянно. 13 500 деца са напуснали класната стая в общообразователните училища през учебната 2012/2013 г. Това е със 700 деца по-малко спрямо предходната учебна година и с 6100 деца по-малко спрямо 2009/2010 г.</p>
<p>
	Над 35% от напусналите училище за 2012/2013 г. обаче са напуснали със семействата си и България. Това е с 1% повече спрямо по-миналата година, а спрямо още по-миналата - с 10 на сто. Основните причини за ранното отпадне на децата продължават да са семейни - за 48% от всички напуснали училище. На второ място е емиграцията. 11 на сто от прекратилите обучението си просто нямат желание да учат. За сравнение през учебната 2011/2012 г. напусналите поради нежелание да учат са били 12.5% от всички, а над половината са прекратили по семейни причини.</p>
<p>
	Увеличаването на децата в емиграция се коментира като &quot;особено тревожна тенденция&quot; от просветното министерство. Страната ни освен това не може да проследи каква част от заминалите за чужбина деца продължават да учат в новата страна. Националната цел на страната е до 2020 г. делът на отпадналите преждевременно от образователната система да падне под 11%.</p>

			<div style="display: block; clear: both; padding-top: 10px;"><i>По статията работи: <a href="znvygb:crgre.arlxbi@tznvy.pbz" id="worker_creator_email">Петър  Нейков</a></i></div>		</div>
	</div>

	<!-- Mobile payment branding -->
	
	
