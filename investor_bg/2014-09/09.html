

	<div class="art">
		<div id="article_text" class="s4">
			
			
			<p>
	<strong>Гепард: Индустрията е двигател на ръста на &quot;Елиа&quot;</strong><br />
	<em>в. Капитал Daily</em></p>
<p>
	Да си зависим от един бранш си има своите плюсове и минуси. Все пак в слаби години това неизбежно се отразява и на твоя бизнес. Това обаче, което помага на производителя на електрически съоръжения &quot;Елиа&quot; да прескочи трудностите, са дългосрочните договори. Клиентите й пък са сред най-големите предприятия в България - от добивната и металургичната, до химическата и автомобилната индустрия. Именно те стоят и зад силният ръст, който дружеството отбелязва през миналата година. Очакванията за тази са още по-добри.</p>
<p>
	&quot;Елиа&quot; е създадена преди почти две десетилетия. През 1995 г., след закриването на завода за електросъоръжения в Добрич, който по времето на социализма е бил монополно предприятие с 1200 работници, проектанти от София решават да използват опита на хората там. Започват с един цех под наем (останалата част от помещенията в последствие стават мебелна фабрика), а основният бизнес е това, с което екипът винаги се е занимавал - модернизация в индустрията. &quot;С колегите сме проектирали топ 10 на всички индустриални предприятия в България в отделни части и познаваме добре индустрията&quot;, казва съсобственикът и председател на надзорния съвет Георги Зарев. Фокусът е най-вече върху тежката индустрия - химия, минното дело и металургия.</p>
<p>
	<strong>Изборните секции в чужбина достигнаха рекорден брой</strong><br />
	<em>в. Сега</em></p>
<p>
	402 са разкритите до момента изборни секции в чужбина, което е абсолютен рекорд и надхвърля дори най-смелите прогнози на външното ни министерство. Това е почти двойно повече в сравнение с миналогодишния парламентарен вот на 12 май, когато отвориха врати 227 секции. През 2009 г. броят им беше 274. Днес приключва подаването на заявления за гласуване зад граница и ще стане ясен окончателният брой на местата за вота.</p>
<p>
	За рекорда способстват промените в Изборния кодекс, с които бяха облекчени условията за разкриване на задгранични секции. Ако досега за това бяха нужни поне 100 заявления, то сега бройката е намалена на 40, а в местата с дипломатическо или консулско представителство на 20. Освен това законът дава възможност на посланиците и консулите да поискат откриване на секция с мотивирано писмо до ЦИК. Преценката им може да бъде взета под внимание дори и да не е събран необходимият брой заявления.</p>
<p>
	<strong>Властта е проспала над 120 сигнала за бежанската вълна</strong><br />
	<em>в. Сега</em></p>
<p>
	България е била напълно неподготвена за бежанската вълна, започнала в средата на миналата година, въпреки че службите за сигурност многократно са предупреждавали висшето държавно ръководство за приближаващата криза. Това става ясно от доклад на бившия вътрешен министър Цветлин Йовчев. Документът е качен на сайта на МВР и обобщава действията на ведомството при три правителства - на ГЕРБ, служебното управление на Марин Райков и кабинета &quot;Орешарски&quot;. Докладът е изцяло в дух на унищожителна критика към ГЕРБ, която управляваше страната до края на февруари 2012 г., но не става ясно защо чак сега става обект на внимание. Освен това и към днешна дата ситуацията не е по-добра.</p>
<p>
	Общата оценка е за изключителна неподготвеност на държавните структури. Институциите не са отишли по-далеч от това да констатират, че &quot;е налице тенденция за увеличаване броя на лицата, търсещи закрила&quot;. Въпросът не е бил обсъждан в Съвета по сигурността към МС, по темата е свикван Консултативен съвет по национална сигурност (КСНС) при президента, но без особена полза. Нещо повече - органите буквално са проспали над 120 предупреждения от службите за сигурност.</p>
<p>
	<strong>Пловдив с остров на изкуствата</strong><br />
	<em>в. Стандарт</em></p>
<p>
	ловдив ще има остров на изкуствата. Истинското парче земя насред река Марица - Адата, ще стане център на културата. Островът, на който от години не стъпва човешки крак, ще бъде преобразен по проект &quot;Река на въображението&quot;. Ще оживеят и всички места около река Марица, които създават условия за работа на артистите. Това обяви кметът на Пловдив Иван Тотев, след като градът спечели титлата &quot;Европейска столица на културата през 2019 г.&quot;. Той допълни, че няма време за почивка и още тази седмица стартира реализирането на програмата.</p>
<p>
	Сред другите идеи на екипа му е създаване на академията &quot;Столивуд&quot;, която ще отвори врати в Столипиново. Там местните таланти ще се обучават в тайните на киното, театъра и фотографията. От екипа на фондацията &quot;Пловдив 2019&quot; се надяват да привлекат за лектори творци от ранга на Емир Кустурица, Данис Танович, Тони Гатлиф, които да развият талантите на нашенците. Студентите в Академията &quot;Столивуд&quot; ще правят късометражни филми, ще създадат и свой спектакъл, с който ще гостуват на Световния ромски фестивал &quot;Коморо&quot; в Чехия.</p>
<p>
	<strong>Спешните лекари минаха на 7-часов работен ден</strong><br />
	<em>в. Новинар</em><br />
	Лекарите и сестрите в Центъра за спешна помощ вече работят на 7-часов работен ден. Това стана ясно от изказването на здравния министър д-р Мирослав Ненков пред медиите. Така ще се възвърне и спокойствието в спешната помощ, където през последните месеци назря недоволство заради ниски заплати и лоши условия на работа.</p>
<p>
	Д-р Ненков обясни, че на 12-часовите дежурства, времето над 7 часа ще бъде заплащано допълнително по тарифата за извънреден труд. Здравният министър уточни, че до 1 септември в основната заплата на медиците са влизали по 8 часа, като 4 са се заплащали допълнително. По този начин се надяваме парите на спешните медици да бъдат малко увеличени&ldquo;, каза още Ненков.</p>
<p>
	<strong>Мисия на ЕК проверява реформите у нас</strong><br />
	<em>в. Новинар</em></p>
<p>
	Представители на Европейската комисия ще бъдат тази седмица в София. Поводът е предстоящият през януари догодина доклад по механизма за проверка и сътрудничество. В понеделник експертите имаха среща с членовете на Висшия съдебен съвет. Следващите дни мисията на ЕК ще проведе разговори и с главния прокурор и министъра на правосъдието. Хората от Брюксел имат за задача да отчетат какво е свършила страната ни по отношение на последните препоръки на комисията.</p>
<p>
	Представляващият ВСС Соня Найденова уточни, че ще се проверят отчетността чрез различни форми на комуникация, представянето на интернет сайта на съдебната власт, поддържането на редица публични регистри, периодичните месечни и тримесечни отчети.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
