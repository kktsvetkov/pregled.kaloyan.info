

	<div class="art">
		<div id="article_text" class="s4">
			
			
			<p>
	<strong>Четири партии готвят бунт срещу поскъпването на тока</strong></p>
<p>
	В. Сега</p>
<p>
	И планираното за 1 октомври повишение на цената на тока влезе в предизборна употреба. Няколко политически сили се канят да изведат на улицата хиляди недоволни. БСП-София ще организира митинг пред сградата на Държавната комисия за енергийно и водно регулиране (ДКЕВР) и Министерския съвет на 29 или 30 септември. Подобни действия ще предприеме и Патриотичният фронт - коалицията между ВМРО и НФСБ, която ще поеме щафетата на 1 октомври. От фронта очакват към тях да се присъединят пенсионерски и потребителски организации, а протестът да прерасне в национален. Митинг пред МС още днес обещава и &quot;Атака&quot;.</p>
<p>
	Обявеното увеличение на тока за бита с 9.79% все още не е окончателно и се прави най-вече заради Националната електрическа компания (НЕК), която само за година натрупа нов дефицит и задълженията й вече са над 3 млрд. лева. &quot;В момента дефицитът за т.г. е 1 млрд. лева. Това увеличение на цената на тока компенсира 200 млн. лв. или малко по-малко&quot;, заяви служебният енергиен министър Васил Щонов. Останалата част ще се компенсира чрез други мерки, свързани с по-ефективно управление на предприятията и преговори по дългосрочните договори за изкупуване на скъп ток с ТЕЦ &quot;Марица-изток 1&quot; и &quot;Марица-изток 3&quot; и зелените централи.</p>
<p>
	<strong>МВР мисли за &quot;особен надзор&quot; по време на изборите</strong></p>
<p>
	В. Сега</p>
<p>
	МВР се опитва да се пребори с купуването на гласове, като приложи особен ред за провеждането на вота в някои избирателни секции, стана ясно от думите на вътрешния министър Йордан Бакалов при отчета на експертния съвет към ведомството. Идеята, чийто автор е доц. Димитър Димитров от СУ, предвижда в секцията да няма наблюдатели и застъпници. Всичко извън нея трябвало да се прави под охрана. Според Бакалов пък наблюдателите и застъпниците могат да останат, но няма да се допуска струпване на хора пред самата секция.</p>
<p>
	Министърът коментира, че особен ред ще се въвежда само ако председателят на секцията го поиска. &quot;Ако той забележи, че има определени наредности, и поиска от полицая, който охранява секцията, тогава особеният ред е, че може да поиска да се изпразни пространството пред секцията&quot;, обясни Бакалов. Не е ясно на колко места ще се прилага подобна спорна от юридическа гледна точка практика. Освен това се разбра, че ЦИК не е информирана за идеята и не е ясно дали ще я приеме. Димитър Димитров заяви, че е поел ангажимент да изготви списък със 100 рискови секции.</p>
<p>
	<strong>Най-големите компании за текстил и облекла: Рекордно много поръчки</strong></p>
<p>
	В. Капитал Daily</p>
<p>
	Производителите на облекла и текстил отчетоха рекордни продажби зад граница през 2013 г. - за 1.8 млрд. евро. За сравнение &ndash; през 2012 г. експортът на компаниите от сектора е за 1.671 млрд. евро, а през върховата 2006 г. - за 1.784 млрд. евро.Обяснението за тази положителна тенденция е във възстановените европейски пазари и в продължаващото засилено търсене на производствени мощности в Югоизточна Европа &ndash; резултат от отлива на възложители на поръчки от Азия и Северна Африка.</p>
<p>
	Ръст се наблюдава и в оборотите на големите 20 фирми, където увеличението спрямо 2012 г. е над 13% - най-високото в следкризисния период. Тази положителна тенденция се запазва и в първите три месеца на 2014 г., уточняват от Българската асоциация на производителите и износителите на облекло и текстил (БАПИОТ).</p>
<p>
	Увеличава се и търсенето на облекло на вътрешния пазар. Продажбите на дребно през миналата година са нараснали с 25% в сравнение с 2010 г. и с 13% спрямо предходната година. Все още обаче вътрешният пазар не е определящ за бранша, защото 90% от продукцията са предназначени за страните от ЕС. Това обуславя и зависимостта на сектора от потреблението на общия европейски пазар.</p>
<p>
	<strong>Масово говорене за спасяване на КТБ с държавни пари</strong></p>
<p>
	В. Капитал Daily</p>
<p>
	Три месеца след затварянето на Корпоративна търговска банка (КТБ) говоренето за оздравяването й става все по-масово: след главния прокурор Сотир Цацаров, експертния консултативен съвет на работодателските и синдикалните организации (с участието на финансистите Емил Хърсев и Красимир Ангарски) последните дни към тази теза се присъединиха и лидерът на ГЕРБ Бойко Борисов, управителят на БНБ Иван Искров, председателят на Комисията за финансов надзор (КФН) Стоян Мавродиев.</p>
<p>
	Всички те признават, че оздравяването на КТБ и отварянето й минава през държавна помощ, т.е. използването на средства на данъкоплатеца. Искров дори назовава сумата, нужна за операцията - 6.5 млрд. лв. Не е ясно какво включва тази сума. Може да са само средства за осигуряване на ликвидност за покриване на депозитите в банката - според доклада на квесторите към края на юни общо привлечените средства на банката са били 6.319 млрд. лв. За сравнение, минаването през законовата процедура по фалит може да не струва нищо на данъкоплатеца.</p>
<p>
	<strong>Атанас Бостанджиев oснова инвестиционен фонд в Лондон</strong></p>
<p>
	В. Капитал Daily</p>
<p>
	Бившият партньор в Goldman Sachs и топ мениджър в руската инвестиционна банка ВТБ Атанас Бостанджиев основа в Лондон инвестиционния фонд Gemcorp, чийто основен фокус ще бъдат инвестициите на развиващите се пазари, съобщава Reuters. По думите на Бостанджиев фондът вече е набрал 500 млн. долара от институционални инвеститори в Европа, които ще бъдат насочени към компании, нуждаещи се от дългово финансиране и дялови инвеститори.<br />
	Фондът ще е базиран в Лондон, като в него ще работят 17 души, отбелязва агенцията. Основният фокус на дейността му ще бъде поставен върху компаниите, работещи в сферата на финансовите услуги, природните ресурси, инфраструктурата и правителствения сектор.</p>
<p>
	Бостанджиев напусна VTB Capital &ndash; инвестиционното звено на най-голямата руска инвестиционна банка ВТБ, което управляваше от май 2011 г., през юли тази година. VTB Capital си партнира с Цветан Василев и има няколко инвестиции в България &ndash; например в &quot;Булгартабак холдинг&quot;, който продаде през пролетта, както и в БТК, в която държи основния пакет акции заедно с Василев. Освен това VTB Capital държи и дял от 9.9% от акциите на поставената под особен надзор Корпоративна търговска банка.</p>
<p>
	<strong>Русенски енергетици излязоха на протест</strong></p>
<p>
	В. Стандарт</p>
<p>
	Работници и служители от &quot;Топлофикация Русе&quot; излязоха на протестно шествие до Дунав мост. С развети знамена те преминаха от предприятието по бул. &quot;България&quot; до кръговото движение пред граничния пункт и обратно. Протестиращите се обявиха срещу решенията на ДКЕВР и действията на НЕК, които ощетявали топлоцентралите. Те настояваха НЕК да преведе 12 млн. лв. на дружеството за произведената енергия през последните четири месеца. Работниците искат запазване на работните места, редовно изплащане на заплатите, нова ценова политика на ДКЕВР и пр.</p>
<p>
	<strong>Тютюнджии стягат ново сдружение за защита на правата си</strong></p>
<p>
	В. Стандарт</p>
<p>
	Тютюнопроизводители от Неврокопския край, Хасково, Кърджали и Свиленград ще създадат ново сдружение, което да защитава правата им. Най-късно следващата седмица ще се проведе учредително събрание, а след това ще се направи съдебна регистрация.</p>
<p>
	&bdquo;Всички съществуващи сдружения на тютюнджии са политически зависими. Затова ще направим нова асоциация, която ще кръстим &bdquo;Басмъ&quot;, на името на сорта дребнолистен тютюн, който отглеждаме и с който сме известни по света. Няма да сме зависими от политиците. Ще гоним само нашите интереси, а не техните. Ще се защитаваме сами, след като политиците не го правят&quot;, заяви Иван Сабахлъков, тютюнопроизводител от Хаджидимово.<br />
	Новото сдружение ще е на доброволни начала, но ще има задължителен членски внос за тези, които станат част от него.</p>
<p>
	<strong>Рекламираме гурме туризма в Париж</strong></p>
<p>
	В. Новинар</p>
<p>
	България ще рекламира гурме и спа туризма в Париж. Страната ни ще участва в Международното туристическо изложение със свой щанд във френската столица до 26 септември. Сомелиер ще демонстрира на френски език качествата на българските вина, на щанда ни ще има и кукер аниматор. Очаква се изложителите да представят различни видове услуги, свързани с морски, културен, приключенски, гурме и уелнес туризъм.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
