

	<div class="art">
		<div id="article_text" class="s4">
			
			
			<p>
	<strong>Новият собственик на &quot;Ремотекс&quot; е със запорирани дялове</strong></p>
<p>
	В. Капитал Daily</p>
<p>
	Новият собственик на &quot;Ремотекс - Раднево&quot; Йоаннис Гиофкос е със запор на дяловете си във всички фирми, в които има собственост. Решението не засяга пряко ремонтното предприятие, а компанията собственик &quot;Полет 21&quot;, която гръцкият гражданин купи преди два месеца. Гиофкос няма да може да се разпорежда и със собствеността си в още четири фирми, включително и еднолично притежаваната от него &quot;Гиве консулт&quot;, която беше сред кандидатите да правят оценка на подготвяните за приватизация Българска фондова борса и Централен депозитар. Успоредно с това пък частен съдебен изпълнител обяви за продажба имоти на &quot;Полет 21&quot; в Русе.</p>
<p>
	<strong>България е в Топ 3 по наказателни процедури в енергетиката</strong></p>
<p>
	В. Сега</p>
<p>
	България е сред най-големите &quot;калпазани&quot; в ЕС в дисциплината &quot;енергетика и енергийно законодателство&quot;. Страната ни е в челната тройка по брой наказателни процедури в енергийната сфера, като по две от тях Европейската комисия вече ни е предала на Европейския съд.</p>
<p>
	Срещу България в периода 2010-2013 г. са заведени цели 5 процедури. Само Полша и Кипър са по-големи нарушители - съответно със 7 и 6 жълти и червени &quot;картона&quot; от Брюксел. Това разкрива докладът на Центъра за изследване на демокрацията (ЦИД) &quot;Управление на енергийния сектор и енергийна (не)сигурност в България&quot;. В интерес на истината трябва да се отбележи, че в тази поредна негативна класация страната ни споделя третото място с Холандия, Испания и Люксембург, които имат същия резултат.</p>
<p>
	<strong>Прокуратурата анализира две експертизи по делото за АЕЦ &quot;Белене&quot;</strong></p>
<p>
	В. Сега</p>
<p>
	Прокуратурата анализира две експертизи по делото срещу собственика на &quot;РискИнженеринг&quot; Богомил Манчев, съобщиха за &quot;Сега&quot; от държавното обвинение. Става дума за счетоводно и техническо заключение, с които прокуратурата ще се опита да подкрепи тезата си, че бизнесменът е подбудил държавни служители в присвояване.</p>
<p>
	Манчев, чиято компания е подизпълнител на &quot;Уорли&quot; и строителен надзорник на площадката на &quot;Белене&quot;, е разследван във връзка с консултантските договори по проекта за новата ядрена централа, за който са правени плащания и след като парламентът взе решение да го замрази. Заедно с него обвинения получиха двама бивши директори на Националната електрическа компания (НЕК) Крум Анастасов и Иво Лефтеров, както и шефът на консултантската фирма по проекта &quot;Белене&quot; &quot;Уорли Парсънс&quot; - Събин Събинов.</p>
<p>
	<strong>Пет столични болници отказват да върнат пари на здравната каса</strong></p>
<p>
	В. Сега</p>
<p>
	Съдебните атаки на болници срещу здравната каса в условията на тежка финансова година за здравеопазването продължават. Пет големи болници в София са завели дела срещу Столичната здравна каса, показва проверка на &quot;Сега&quot; в регистъра на Административния съд. Причина за делата е решението на касата болниците да върнат изплатени пари за лечение на пациенти. При съмнения за спазване на правилата на клиничните пътеки здравната каса прави проверка и след това може да &quot;покани&quot; лечебното заведение да върне изплатените средства за лечение на пациенти. Подобен е случаят и с петте болници, които обаче смятат, че касата неправомерно е изпратила писмата за възстановяване на сумите и затова са внесли искове в Административния съд в София.</p>
<p>
	<strong>Данъчните предлагат двойни осигуровки за 35 000 земеделци</strong></p>
<p>
	В. Сега</p>
<p>
	Националната агенция за приходите (НАП) планира да увеличи двойно осигурителния праг за земеделците, включително и за тютюнопроизводителите, съобщи Нова телевизия. Тя разполагала с документ, в който се прави предложение осигуровките да се плащат не върху 240 лв., както е сега, а върху 420 лв. Това ще засегне около 35 хил. души, занимаващи се със земеделие. Промяната може да бъде направена само от парламента.<br />
	Не е ясно дали идеята е била обсъдено с финансовото министерство, нито какъв би бил прекият ефект от промяната. Отсега обаче е ясно, че евентуалното й приемане ще срещне съпротивата на земеделците.</p>
<p>
	<strong>Руски дъмпинг по морето</strong></p>
<p>
	В. Стандарт</p>
<p>
	Собственици на малки хотели по морето се оплакват от сериозен дъмпинг от страна на руснаците, които са си купили апартаменти по курортите ни. Братушките отдавали под наем на свои съграждани жилищата си на цени, далеч под пазарните - по 20 - 30 лв. за нощ. Ограничения за броя на хората, които могат да ползват апартамента, не се налагат. Така в гарсониера често отсядат семейства от по 6 - 7 души. В същото време пък къщите за гости и малките хотелчета в местата с най-голяма концентрация на жилища с руски собственици изнемогват. За да се напълнят всички стаи, трябва да предложим цена под себестойността на услугата, твърдят собственици на малки хотели по Южното Черноморие.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	
