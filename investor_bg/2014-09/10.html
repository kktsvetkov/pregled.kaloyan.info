

	<div class="art">
		<div id="article_text" class="s4">
			
			
			<p>
	<strong>БЕХ увеличава капитала си с 337 млн. лв.</strong><br />
	<em>в. Капитал Daily</em></p>
<p>
	Българският енергиен холдинг (БЕХ) ще увеличи капитала си с 336.7 млн. лв. чрез издаването на нови акции за сметка на неразпределената печалба за миналата година. Така капиталът на дружеството, което управлява ключовите активи в държавната енергетика, ще се вдигне от 2.6 млрд. лв. на 2.9 млрд. лв. Решението е взето на 4 септември и е подписано от служебния министър на икономиката и енергетиката Васил Щонов, става ясно от документите, подадени за вписване в Търговския регистър. От министерството уточниха за &quot;Капитал Daily&quot;, че увеличението на капитала ще се извърши със средства от печалбата на холдинга, която на индивидуална основа е 396.9 млн. лв. Това е възможно, след като за БЕХ беше направен компромис да внесе в държавния бюджет дивидент от консолидираната печалба - 29.2 млн. лв., тоест в дружеството остана сериозна сума.</p>
<p>
	За какво ще се използват парите</p>
<p>
	От министерството не дадоха отговор с каква цел се прави увеличението и за какво ще се използват парите. Отговорът им беше лаконичен: &quot;По-високият основен капитал на дружеството дава положителни сигнали към инвеститорите.&quot; Увеличението на капитала реално ще се капитализира БЕХ и ще има по-добри финансови показатели. През миналата година дружеството издаде облигационна емисия за 500 млн. евро, която бе пласирана на международните пазари.</p>
<p>
	<strong>&quot;Булсатком&quot; изстрелва сателит за 150 млн. долара</strong><br />
	<em>в. Капитал Daily</em></p>
<p>
	Сателитният оператор &quot;Булсатком&quot; има солиден напредък в проекта да изстреля свой собствен спътник, съобщиха от компанията. Ако събитията се развият по план, първият български телекомуникационен сателит ще е в орбита през 2016 г. Компанията се е договорила със Space Systems/Loral (SSL) за производството на съоръжението, наречено BulgariaSat-1. Цялата дейност по разработване, доставка и изстрелване на спътника се финансират с кредитна линия от американската външнотърговска банка Ex-Im Bank. Стойността на заема по данни от сайта на финансовата институция е 150 млн. долара.</p>
<p>
	<strong>Всеки четвърти асансьор у нас е опасен</strong><br />
	<em>в. Сега</em></p>
<p>
	Всеки четвърти от проверените досега асансьори в страната е спрян от Държавната агенция за технически надзор, защото е опасен. От проверени 925 съоръжения основно в жилищни сгради са спрени 213, съобщи шефът на агенцията Стефан Цанков. Проверката започна след трагичния инцидент в София, при който асансьор пропадна от деветия етаж и уби една жена, а друга рани тежко. Цанков призна, че никой не знае колко точно са съоръженията в страната, защото няма електронен регистър, но се предполага, че са около 120 000.</p>
<p>
	<strong>Турски инвеститор вдига 100-метров небостъргач в &quot;Младост&quot;</strong><br />
	<em>в. Сега</em></p>
<p>
	Столичната община даде разрешение на турския инвеститор &quot;Гаранти-Коза България&quot; да вдигне 100-метрова сграда в един от най-големите и гъсто населени квартали в столицата - &quot;Младост&quot;. Това реши вчера постоянната комисия по екология, а окончателно решение ще бъде взето утре на редовното заседание на Столичния общински съвет.</p>
<p>
	Проектът беше представен още през март тази година, а сега вече турският инвеститор получи картбланш за изграждане на комплекса. &quot;Това е мега китайска стена и дори не знам как Министерството на екологията е издало положителна екооценка. Тази сграда ще има в пъти по-голям ефект от &quot;Хилтън&quot; на въздушния поток&quot;, коментира по време на заседанието общинският съветник Любка Качакова. Главният архитект на София Петър Диков я успокои, че в София няма проблем с проветряването, още повече в &quot;Младост&quot;, а височината на сградата е в рамките на позволеното от закона.</p>
<p>
	<strong>Война в Перник за боклука</strong><br />
	<em>в. Стандарт</em></p>
<p>
	Финансов спор между община Перник и сметопочистващата фирма зарина града с боклуци. От седмица &quot;Лиел констракшън&quot; отказва да извозва контейнерите. Кризисен щаб от понеделник търси изход от ситуацията. А граждани искат извънредно положение заради заплаха от епидемии и нашествия на животни и паразити.</p>
<p>
	От април сметките на сметопочистващата фирма са запорирани от неин контрагент, на когото тя дължи пари. Така, въпреки че общината редовно плаща по график задълженията си за почистването на града, пари в &quot;Лиел констракшън&quot; не влизат и работниците и не получават заплати, обясни конфликта зам.-кметът Росен Йорданов. Въпреки че принципно от фирмата са уверили общината, че запорът няма да се отрази на извозването на сметта, от седмица камионите не работят.</p>
<p>
	<strong>Дебел казус за дебелариума в Китен</strong><br />
	<em>в. Новинар</em></p>
<p>
	Дебелариумът в Китен, както е известен Центърът за отдих, предизвика изключително дебел и заплетен юридически казус. Имотът, които е оценен на малко над 6 млн. лв., бе обявен за продажба в началото на седмицата от бургаския частен съдебен изпълнител Георги Михалев, който посочи пред &quot;Новинар&rdquo;, че търгът е насрочен за 10 октомври.</p>
<p>
	&quot;Дотогава кандидат-купувачите на изключително живописния имот край морето ще имат възможност да го разгледат, за да преценят дали да инвестират пари в него. Ако все пак не се намери кой да го вземе от първия път, ще се насрочи втора дата, но стойността ще падне с 20%&quot;, заяви Михалев.</p>
<p>
	По думите му до продажбата се стигнало, след като дружеството, което го стопанисва, задлъжняло към община Приморско. Ситуацията обаче се заплете, след като екипът ни се свърза с бившия изпълнителен директор на центъра Йордан Иванов, който остана изключително изненадан от обявяването на търга за дебелариума.</p>
<p>
	&quot;Продажбата не може да се осъществи от частния съдия изпълнител, защото центърът е в специална листа на Министерството на здравеопазването за защитени имоти. Доколкото знам задълженията към общината са в размер на около 100 000 лв., които са за консумативи и заплати, но могат да се поемат от здравното министерство, което е собственик на имота&quot;, обясни Иванов.</p>
<p>
	<strong>Незаконните аптеки по морето са намалели 4 пъти</strong><br />
	<em>в. Новинар</em></p>
<p>
	Драстично е намалял броят на незаконните аптеки, които отварят врати по Черноморието по време на отпускарския сезон. Всяка година има нарушители, но техният брой е свален до 5 за сезон, докато преди няколко години те са били между 15-20 аптеки.</p>
<p>
	&quot;По-скоро това са обекти, които работят в нарушение, тоест имат разрешение за друг адрес, но временно - за курортния сезон, са отворили по Черноморието. Това не променя нито смисъла, нито санкцията на нарушението. На практика пак става въпрос за обект без разрешение&quot;, обясни главният секретар на Изпълнителната агенция по лекарствата Светлин Спиров.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
