

	<div class="art">
		<div id="article_text" class="s4">
			
			
			<p>
	<strong>Данъчна пречка пред руски инвеститор в Казанлък</strong></p>
<p>
	В. Капитал Daily</p>
<p>
	Данък върху нещо, което не е платено. Този абсурд кара руския собственик на казанлъшкото предприятие &quot;Промет сейф&quot; да съжалява, че е инвестирал в България. Парите за изграждането на фабриката са били отпуснати като заем от компанията майка и въпреки че все още не е започнало погасяването, от Националната агенция за приходите съставят акт за невнесен данък при източника. Санкцията е за 400 хил. лв. и от дружеството ще я обжалват пред Пловдивския административен съд.</p>
<p>
	Проблемът е, че наистина законът за корпоративния данък казва, че сумата се дължи без значение дали лихвите са платени. Нищо че според Закона за счетоводството и международните стандарти разходът за лихви следва да се отчита текущо. И така се получава, че българското дружество трябва да удържа и внася данък при източника от доходите на чуждестранното лице, без да ги е изплатило. Формално данъчните са прави, но въпросът е такъв ли трябва да е законът.</p>
<p>
	<strong>&quot;Ремотекс-Раднево&quot; се продава на търг</strong></p>
<p>
	В. Капитал Daily</p>
<p>
	Активите на силно задлъжнялото машиностроително предприятие &quot;Ремотекс-Раднево&quot; се продават на търг от частен съдебен изпълнител по искане на кредитори на дружеството, става ясно от обявление. В регистъра за продажби на съдебните изпълнители цялото предприятие &ndash; сгради и машини, е пуснато с начална цена от 7 966 737 лв. Като взискатели по едно от делата в кантората на изпълнителя Гергана Илчева са посочени Първа инвестиционна банка и търговецът на металообработващи машини &quot;Ексайт къмпани&quot;, но по информация на &quot;Капитал Daily&quot; това са само малка част от всички кредитори.</p>
<p>
	Преди няколко месеца ПИБ поиска &quot;Ремотекс&quot; да бъде обявена в несъстоятелност, като делото още не е приключило. Предприятието не работи от няколко месеца, като то стана известно с протестите на работниците си за неполучени с месеци заплати и намерението на бившия икономически министър Драгомир Стойнев да го национализира. Това не се случи и в момента негов собственик е &quot;Полет 21&quot; - дружество на гръцкия гражданин Йоаннис Гиофкос. От &quot;Ексайт къмпани&quot; са били доставчици на машини за &quot;Ремотекс-Раднево&quot;, но дълго време не са плащали, казаха от компанията. Управителят й Петьо Мечев обясни, че години наред са давали на предприятието металорежещи машини, имат фактури за вземанията и са се присъединили към изпълнителното дело.</p>
<p>
	<strong>Кабинетът отчете рутинна дейност като главозамайващ успех</strong></p>
<p>
	В. Сега</p>
<p>
	Изпълняването на напълно рутинни дейности, като организация на избори, осигуряване на нормалното започване на учебната година, изплащане на пенсии и помощи в срок, се оказа достатъчно, за да може правителството на Георги Близнашки да отчете успешен полумандат. Въпреки че засега ще се запомни основно с множеството смени на кадри в различни институции и създаването на структури със спорна ефективност, кабинетът побърза гордо да обяви, че е изпълнил половината от програмата си. &quot;30 от общо 66 приоритета и задачи на служебното правителство са изпълнени, а 35 са в процес на изпълнение месец след встъпването в длъжност на кабинета&quot;, заяви вчера премиерът Близнашки.</p>
<p>
	Оказа се обаче, че по-голяма част от изпълнените приоритети и задачи са просто задълженията, които всяко правителство трябва да изпълнява. Такъв е случаят с организацията на изборите, което е основната задача на служебното правителство. Сред другите успехи са - осигуряване на нормалното започване на учебната година, на прозрачност в действията на ръководството на МВР и структурите му и редовно информиране на гражданите за състоянието на държавата, както и анализ на риска от загуба на средства от Европейския съюз за 2014 г.</p>
<p>
	<strong>Царят се обиди на държавата заради имотите си</strong></p>
<p>
	В. Сега</p>
<p>
	С безпрецедентно остър тон Симеон Сакскобургготски определи като &quot;малки политически вендети&quot; скандалите около имотите си, които се разразиха след като резиденция &quot;Царска Бистрица&quot; и хижа &quot;Сарагьол&quot; бяха признати за държавна собственост. Вчера в резиденция &quot;Врана&quot; бе представена фотоизложба &quot;Погледни София&quot;, на която присъства и първият лидер на НДСВ. &quot;За мен темата е много по-учудваща, да не кажа друга дума, защото в крайна сметка навремето Отечественият фронт ни даде списъка, който беше с личните имоти. След това 1947 г. те се одържавяват, което е логично, защото са лични, а държавата едва ли би си одържавила нещо, което е нейно. От там тръгваме вече на съвършено невероятни &quot;схващания&quot;.</p>
<p>
	Царят припомни как през 1998 г. Конституционният съд отсъжда с 12:0 гласа в негова полза, което се приема като достатъчно основание имотите да му бъдат върнати. Сакскобургготски се възмути, че никой не е повдигнал темата чия е собствеността върху парка &quot;Врана&quot;, когато го дарил на Столичната община през 2001 г.</p>
<p>
	<strong>Партиите тръгват на избори със скромни дарения</strong></p>
<p>
	В. Сега</p>
<p>
	Едва 5000 лв. парични дарения досега са отчели участниците в изборите пред Сметната палата, показа проверка на &quot;Сега&quot; в публичния регистър на одитния орган. Изборният кодекс ги задължава да започнат да подават данни към регистъра в 5-дневен срок от началото на кампанията, която стартира на 5 септември. Тук влиза и информация за дарените им средства, както и за безвъзмездно предоставеното им движимо и недвижимо имущество. Разписанието на ЦИК изискваше първоначалната регистрация да се извърши до 9 септември, но от Сметната палата отпуснаха още един ден. От комисията обясниха, че разминаването се дължи на различния начин, по който одиторите отчитат дадения в закона срок. Невписването в регистъра се наказва с глоба от 3000 до 10 000 лв.</p>
<p>
	<strong>Родни фирми ще строят 50% от VII блок в</strong></p>
<p>
	В. Стандарт</p>
<p>
	Над 50% от оборудването на новия VII блок в АЕЦ &quot;Козлодуй&quot;, който ще се изгражда по американската технология AP-1000, ще бъде произведено и доставено от български предприятия. Това потвърдиха Майк Кърст, вицепрезидент по стратегическите въпроси и външните работи, и Азиз Даг, вицепрезидент за ключовите проекти на &quot;Уестингхаус&quot; за Европа, Близкия изток и Африка. Двамата заявиха още, че цената на новия блок в АЕЦ &quot;Козлодуй&quot; ще бъде 5,3 млрд. долара и всички изказвания над тази сума са политически спекулации. Очаква се Първа атомна свободно да продава тока от новия реактор на пазара във и извън страната, тъй като цената на 1 мегаватчас ел.енергия ще струва 39 лв.</p>
<p>
	<strong>Болници на килограм</strong></p>
<p>
	В. Стандарт<br />
	Болничната система у нас има много особености, за съжаление повечето негативни. Липса на високи технологии, лекари и медицински сестри, генериране на свръххоспитализации за сметка на все по-кратък престой в клиниките и неизлекувани пациенти, нелоялна конкуренция, неравномерен достъп до лечебница са сред основните недостатъци на болничната система у нас. Всички те са следствие на недовършената здравна реформа, която започна в края на 90-те години. Така за изминалите 15 г. у нас се нароиха стотина частни клиники и се оформи паралелна система към вече съществуващата от общински и държавни структури.</p>
<p>
	На пръв поглед в това разрастване няма нищо лошо, но не е така, защото то става безконтролно. За да работят новите болници, трябва да намерят персонал и пациенти. Това обаче са същите медицински кадри и болни, които сме имали и досега. Броят на лекарите е около 28 000, на медицинските сестри около 32 000, на населението около 7 млн., но всички са с тенденцията да намаляват. Така се стига до феномена, когато един и същи пациент минава през 3 болници, за да генерира приходи, а остава неизлекуван. Както и един и същи лекар да работи на 3 места, без да може да е адекватен на нито едно от тях.</p>
<p>
	<strong>Рекорден брой круизи на морето ни</strong></p>
<p>
	В. Стандарт</p>
<p>
	За първи път от 2009 г. пристанищата във Варна и Бургас отчитат рекорден брой круизни кораби. До края на сезона през октомври само от порта в морската ни столица се очаква да отчетат 40 лайнера. Тогава броят на круизните туристи, избрали да посетят Варна и нейните забележителности, ще стигне близо 25 000. За сравнение през изминалата 2013 година на пристанище Варна акостираха 13 кораба с по-малко от 3000 туристи, според справката на шефа на порта доц. Божидар Чапаров. На пристанище Бургас пък пристигналите пътнически кораби това лято са 13 с 18 058 пасажери на борда. На порта в Несебър пък са акостирали 26 лайнери с 6928 пътници. Средно всеки един от туристите харчи по 100 евро, но на брега слизат половина от пасажерите, твърдят от бранша.</p>
<p>
	<strong>Архитекти, учили навън, остават без работа у нас</strong></p>
<p>
	В. Новинар</p>
<p>
	Все повече млади хора, които са учили и работили в чужбина, предпочитат да се завърнат в България и да търсят реализация у дома. Пред младите архитекти обаче не се откриват широки възможности и намирането на работа по специалността им е под въпрос. Това обясни пред БНР Мила Натудова от сдружение &bdquo;Тук-там&rdquo;. Нещата не са розови за младите архитекти, завършили в чужбина, тъй като е много трудно да се намерят компании, които да предлагат възможности за кариерно развитие по специалността им.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
