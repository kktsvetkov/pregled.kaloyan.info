

	<div class="art">
		<div id="article_text" class="s4">
			
			
			<p>
	<strong>Криво-дясно</strong><br />
	<em>в. Капитал</em></p>
<p>
	Вместо наближаването на изборите да мобилизира ръководствата на партиите на Реформаторския блок да засилват атаките си срещу политическите опоненти, да изчистят посланията си и да започнат да изглеждат като готови да влязат във властта, в последния месец сериозна част от енергията вдясно беше насочена към взаимно разчистване на сметките.</p>
<p>
	Преди месец неформалният лидер на коалицията Радан Кънев подаде оставка от поста си говорител. Формално ходът беше оправдан с опита за задкулисни договорки на част от лидерите на блока с ГЕРБ. &quot;Образът на РБ като единен политически съюз беше подменен от образ на традиционна многопартийна коалиция с разностранни и често противоречиви интереси.&rdquo;</p>
<p>
	<strong>Сметката, моля</strong><br />
	<em>в. Капитал</em></p>
<p>
	Добрите новини са такава рядкост напоследък по тези ширини, че не бива да се пропускат с лека ръка. Ето защо е важно, че миналата седмица ЕК най-накрая се договори с България как да бъде вдигнат запорът по средствата за оперативни програми &quot;Околна среда&quot; и &quot;Регионално развитие&quot;. Срещата между Илияна Цанова и еврокомисаря Йоханес Хан е минала изключително топло и диалогът е бил възстановен, разказват източници от служебния кабинет.</p>
<p>
	След почти година, в която бюджетът влизаше във все по-голям преразход, общини задлъжняваха, а изпълнители замразяваха проекти, възстановяването на плащанията е добре дошло за всички. Оттук нататък обаче идва сложната част. Българската страна се е задължила да приеме 9.5% корекция върху договорите за периода 2010 - 2013 г., като това възлиза на 156 млн. лв. От тези пари малко над 60 млн. лв са т.нар. плоска корекция за програмата - това са пари, с които ЕК иска да бъде глобена цялата програма заради общи нередности в контролните и одитиращите системи.</p>
<p>
	<strong>На гурбет за гласове</strong><br />
	<em>в. Капитал</em></p>
<p>
	Градчето Контрес в центъра на Франция е една от най-малките общини в страната. В него живеят около 3500 души, които обитават около 1500 постоянни жилища. Скоро то ще вземе дейно участие в парламентарните избори в България през октомври, тъй като там ще има секция, в която да гласуват български граждани.</p>
<p>
	В Централната избирателна комисия (ЦИК) в нужния срок са пристигнали 52 заявления (при нужни 40 за разкриване на секция) за гласуване от български граждани там, повечето от които с турски имена. Организацията е впечатляваща на фона на градове като Лион (43 заявления), Ница (47 заявления), Страсбург (56 заявления). Сред българските граждани, които са поискали да гласуват в Контрес, има немалка група избиратели от кирковските общини и Кърджалийско. Там е дори кметът на село Шопци (където според в. &quot;Преса&quot; живее Ахмед Мюмюн - една от сестрите на Лютви Местан), избран през 2011 г. от ДПС. &quot;Във Франция е, потърсете го след около месец&quot;, посъветва ни на мобилния му телефон женски глас.</p>
<p>
	<strong>Политически борби пречат Мизия да получи 500 хил. лв. от даренията</strong><br />
	<em>в. Сега</em></p>
<p>
	Повече от месец и половина след потопа в Мизия хората в града не са получили пари от даренията, събрани от БЧК. Причината за този абсурд са политически борби и институционално безсилие. Това каза председателят на организацията Христо Григоров пред &quot;Фокус&quot;. Григоров коментира, че Общественият съвет в Мизия е създаден, за да контролира и да предложи на БЧК как да бъдат разходвани средствата в помощ на пострадалите от наводнението. Но повече от месец съветът не може да вземе решение и съответно няма как общината да получи помощ.</p>
<p>
	&quot;БЧК не може да получи списъка с хората, на които да бъдат отпуснати тези средства. Идва зимата и е редно заради пострадалите да се реши този въпрос&quot;, обясни Григоров. По думите му парите не могат да бъдат раздавани, без да има изготвен списък от Обществения съвет. От пресцентъра на БЧК обясниха пред &quot;Сега&quot;, че досега реално Мизия е получила само 45 хил. лв. от даренията и те са били за полевата кухня.</p>
<p>
	<strong>Общините изпаднаха в правен вакуум за такса смет</strong><br />
	<em>в. Сега</em></p>
<p>
	Националното сдружение на общините се обърна към служебния вицепремиер Екатерина Захариева с искане да бъде изготвена подробна методика, която Министерският съвет да приеме и по която общините да могат да определят размера на налога за следващата година. Това става ясно от писмо, публикувано на сайта на сдружението.</p>
<p>
	Според общините в момента по въпроса съществува &quot;правен вакуум&quot;, който не им дава възможност да започнат подготовка за определяне на такса смет за 2015 г. Причината е, че в края на м.г. правителството на Пламен Орешарски промени Закона за местните данъци и такси и записа в него, че основа за определяне на налога не може да бъде данъчната оценка, както сега е масово в общините. Целта на промяната беше да се въведе модел на принципа &quot;замърсителят плаща&quot;, което е основно искане на бизнеса, защото сега той внася основната част от таксата в общинските хазни.</p>
<p>
	<strong>23 700 татковци по майчинство</strong><br />
	<em>в. Стандарт</em></p>
<p>
	Все повече татковци излизат в майчинство, показват данните на НОИ. Близо 23 700 мъже са получили обезщетения за &quot;бременност и раждане&quot; през м.г. Пет години преди това те са били едва 311. Този вид &quot;майчинство&quot; се взима за гледане на детето от раждането му до навършване на първата годинка, а месечната сума е равна на 90% от осигурителния доход. &quot;Резкият скок се обяснява с въвеждането от 2009 г. на платен 15-дневен отпуск за бащите при раждане на бебето&quot;, обясниха от НОИ. Още през първата година на действие на този отпуск 18 800 мъже са си взели 15 дни почивка, за да помагат след раждането на отрочето. Расте и броят на татковците, които взимат втората част от майчинството - гледането на хлапето от първата до втората му годинка.</p>
<p>
	<strong>БНБ кани надзорници от Германия и Франция</strong><br />
	<em>в. Стандарт</em></p>
<p>
	БНБ ще разчита на надзорници от страни като Франция, Италия и Германия, за да си свери часовника и да провери дали някъде не допуска грешки в надзорните процедури, които се прилагат за банките у нас. Това е причината, поради която централните ни банкери са поискали съдействие чрез Европейския банков орган за съвет, научи &quot;Стандарт&quot; от източници от БНБ. Експертите ще дойдат в София, за да работят заедно с българските си колеги от БНБ и за да се види на място дали не се допускат грешки и пропуски при одитирането на банките, които да са причинили недоглеждането при проверките на документите на Корпоративна търговска банка. Това не е нова и непозната практика в рамките на ЕС, правено е много пъти досега, уточниха от БНБ.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
