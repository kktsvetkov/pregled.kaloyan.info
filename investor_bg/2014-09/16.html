

	<div class="art">
		<div id="article_text" class="s4">
			
			
			<p>
	<strong>Надзорният съвет на ББР скоро ще бъде сменен</strong><br />
	<em>в. Капитал Daily</em></p>
<p>
	Избраният в началото на юли надзорен съвет на държавната Българска банка за развитие (ББР) ще бъде сменен. В края на септември ще се проведе общо събрание на акционерите, което да избере нов надзорен съвет, съобщи източник на &quot;Капитал&quot;. От Министерството на финансите, което е принципал на банката, казаха, че е изпратена покана за свикване на общо събрание на акционерите на ББР. Оттам не посочиха конкретна дата.</p>
<p>
	Поканата не е публикувана в Търговския регистър, което не е нарушение на закона, ако са поканени всички акционери. Държавата чрез Министерството на финансите държи 99.99%, а останалите акции до 100% (8 на брой) са собственост на Банка ДСК. Промените в ръководството на ББР са свързани обичайно с промените в конфигурацията на управляващите, тъй като банката е държавна.</p>
<p>
	<strong>Износът на български велосипеди расте</strong><br />
	<em>в. Капитал Daily</em></p>
<p>
	Външните пазари поддържат производството на велосипеди в България стабилно, докато дъждовната година се е отразила негативно на продажбите в страната. Затова и износът се оказва основният стимул за местните производители, които продължават да инвестират в ново оборудване, а някои дори строят нови мощности зад граница. През последните години се наблюдава и друга тенденция - компаниите, които произвеждат във всички ценови сегменти, се представят по-добре от тези, които са само във високия. И понеже в България се търсят по-евтини модели - чуждите пазари са още един стимул за производителите. В същото време проблем се оказва евтиният и некачествен внос от Изток, който подбива местния пазар.</p>
<p>
	За тази година производители очакват около 5% ръст и се подготвят за следващия сезон, който започва през пролетта, и вече работят по поръчки за него. Производители са категорични, че въпреки трудностите качеството на българските велосипеди остава на високо ниво и се конкурира с тези от лидерите Италия, Франция, Германия и Холандия. Доказателство за това е, че наши марки се използват от все повече тимове в престижни състезания.</p>
<p>
	<strong>Евродепутати плашат да блокират бюджета на ЕК за 2015 г.</strong><br />
	<em>в. Сега</em></p>
<p>
	Евродепутати настояват ЕП да блокира 3.8 млн. евро от бюджета на ЕК за 2015 г. заради липсата на прозрачност в работата на институцията, предаде електронното издание &quot;ИЮ Обзървър&quot;. Народните избраници обвиняват ЕК, че не се отнася сериозно към ангажиментите, които е поела, експертните групи да започнат да работят по-открито. Те дават съвети и мнения на еврочиновниците, изготвящи нови политики. Според много хора обаче експертите пренебрегват мнението на гражданското общество в експертизите си. &quot;Единният състав на експертните групи водят до предубедена експертиза и законодателни предложения, които са в интерес на големия бизнес. Не можем да приемем това&quot;, казва германската евродепутатка от Зелените Хелга Трюпел пред &quot;ИЮ Обзървър&quot;.</p>
<p>
	Преди дни тя внесе поправка, в която предлага 3.8 млн. евро от бюджета на ЕК за 2015 г. да бъдат замразени, докато институцията не изпълни изискванията на ЕП - ЕК да забрани на лобисти и на шефове на корпорации да участват в комисиите в &quot;лично качество&quot;. Евродепатутите настояват също ЕК да разработи открит процес за избор на членове на комисиите, да гарантира баланс на гледните точки и да публикува онлайн обсъжданите въпроси.</p>
<p>
	<strong>Изборният борд опроверга Близнашки за &bdquo;мъртвите души&ldquo;</strong><br />
	<em>в. Сега</em></p>
<p>
	Гражданският борд за честни избори не подкрепя твърденията на премиера Георги Близнашки, че т.нар. мъртви души в избирателните списъци не съществуват, показа проверка на &quot;Сега&quot;. Ден по-рано премиерът заяви пред &quot;Дарик&quot;: &quot;Работата на Гражданския борд за свободни и прозрачни избори развенча един от най-устойчивите митове на прехода - за наличието на &quot;мъртви души&quot; в изборните списъци. Стана ясно, че това явление отдавна е преодоляно и че всъщност в изборните списъци са включени български граждани с активно избирателно право по постоянен адрес. Не съществуват никакви кухи обеми и няма място за спекулации по тази тема.&quot;</p>
<p>
	Предните три седмици тезата му подкрепиха със статистически данни МВР и дирекция ГРАО към регионалното министерство. Същото твърди и Емилия Друмева, съветник на премиера. Мнението на членовете на борда обаче е обратното. &quot;Премиерът говори така, защото не знае какво е &quot;мъртва душа&quot;, отсече участникът в структурата и бивш член на ЦИК проф. Михаил Константинов.</p>
<p>
	<strong>&ldquo;Газпром&rdquo; внесе 100 млн. в капитала на &ldquo;Южен поток&rdquo;</strong><br />
	<em>в. Стандарт</em></p>
<p>
	&quot;Газпром&quot; внесе 100 млн. евро в капитала на международната компания South Stream Transport B.V., се казва в съобщение на гиганта, цитирано от сайта oilru.com. Съветът на директорите на &quot;Газпром&quot; на 10 септември е одобрил транзакцията. South Stream Transport B.V. е създадена за проектирането, изграждането и експлоатацията на морския участък от газопровода &quot;Южен поток&quot;. Собственик на 50% капитала е &quot;Газпром&quot;, 20% държи италианската Eni, а френската EDF и германската Wintershall притежават по 15%.</p>
<p>
	<strong>Хотелиери блокират пътя край Ахелой</strong><br />
	<em>в. Стандарт</em></p>
<p>
	Хотелиерите настояват да има самостоятелно Министерство на туризма в новото правителство на България. За да се ангажира вниманието на държавната и местната власт за решаване на проточилите се повече от десетилетие нерешени проблеми в туризма, &quot;Съюзът на собствениците-Слънчев бряг&quot; организира протестен митинг край бензиностанция &quot;Еко&quot; след гр. Ахелой. Протестът ще бъде на 17 септември от 11 часа. Освен за министерство на туризма, съюзът на хотелиерите в Слънчев бряг настоява за обособяване на националните курорти като самостоятелни единици със собствено управление и финансиране, както и за набелязване на мерки за преодоляване на липсата на кадри в туризма.</p>
<p>
	<strong>Щаб ще следи за изборните ни права</strong><br />
	<em>в. Новинар</em></p>
<p>
	Специален оперативен щаб ще следи за изборните ни права на 5 октомври. За прозрачността на вота ще дебне координационно звено, в което се обединяват силите на прокуратурата, МВР и ДАНС. Към него е създаден Оперативен щаб, който ще има задача да не допуска престъпления срещу политическите права на гражданите. Това съобщи зам.-председателят на ДАНС Ваня Стефанова, която ще управлява оперативния щаб.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
