

	<div class="art">
		<div id="article_text" class="s4">
			
			
			<p>
	<strong>Общините ще трябва да се &quot;състезават&quot; за помощи след потопите</strong><br />
	<em>в. Сега</em></p>
<p>
	Българската държава не може да реагира бързо и адекватно за възстановяване на щетите от природни бедствия. Това стана ясно след поредната водна стихия за тази година в петък и събота, навръх празника на Съединението, която взе три жертви и нанесе поражения в десетки населени места. Държавата ще помогне финансово на тези общини, които реагират по-бързо при описването на щетите, каза вчера служебният вътрешен министър Йордан Бакалов при посещение на някои от засегнатите места. Имаме проблеми с кризисните запаси в Държавния резерв, призна пред БНР директорът на Главна дирекция &quot;Пожарна безопасност и защита на населението&quot; главен комисар Николай Николов. БЧК от своя страна спешно активира кампанията си за набиране на финансови средства и призовава гражданите и корпоративния сектор да се включат в подпомагането на засегнатите от новите наводнения.</p>
<p>
	<strong>Полицията разкрива само едно от три престъпления</strong><br />
	<em>в. Сега</em></p>
<p>
	Разкриваемостта на престъпленията спада непрекъснато през последните години. От 2009 г. насам броят на разкритите случаи е намалял с почти 10%. Това става ясно от официалните статистически данни на МВР, публикувани на сайта му. През 2013 г. разкриваемостта е била малко над 37%, докато пет години по-рано разследващите са стигнали до извършителите на 45,4% от престъпленията.</p>
<p>
	От 2009 г. насам обаче резултатите непрекъснато се влошават. През 2010 г. са разкрити 44,3%, а година по-късно - 39,8%. За 2014 г. данни няма, но предишните отчети сочат ясна тенденция на спад.</p>
<p>
	<strong>Масов отпор срещу добива на шистов газ</strong><br />
	<em>в. Новинар</em></p>
<p>
	Протести срещу шистовия газ заляха страната през уикенда. Над 10 града се обявиха против опитите за проучване и добив на нефт и природен газ. Освен Добрич недоволството си изразиха и жителите на София, Варна, Благоевград, Бургас, Пловдив и други. В социалната мрежа от седмица валят притеснителни мнения за възможността да започне търсене на нефт и природен газ край Добрич.</p>
<p>
	Към протестите се включиха и рокери от цялата страна. Над 40 мотористи се събраха на демонстрация във Варна в събота. Протестите възникнаха след като стана ясно, че Министерството на околната среда и водите е дало &bdquo;зелена светлина&rdquo; на американската компания &bdquo;Парк Плейс Енерджи&quot; да сондира в границите на блок &quot;1-11 Вранино&quot;.</p>
<p>
	Опасенията на гражданите и природозащитниците е, че ще се работи по метода на газификация на въглищата под земята и извличането им на повърхността под формата на газ. На фона на нарастващото възмущение екоминистърът Светлана Жекова успокои, че няма да се допуснат незаконосъобразни методи за добив на нефт и газ.</p>
<p>
	<strong>ГЕРБ обеща повече пари за саниране на панелките</strong><br />
	<em>в. Новинар</em></p>
<p>
	Повече пари за саниране на панелните блокове обеща лидерът на ГЕРБ Бойко Борисов. Това стана ясно при изказването му по време на откриването на предизборната компания на партията.</p>
<p>
	Грандиозното събитие се състоя в зала &bdquo;Арена Армеец&rdquo;в столицата в присъствието на близо 15 000 привърженици. Пред тях Борисов изброи основните ангажименти на ГЕРБ пред избирателите.</p>
<p>
	Идеята за санирането е част от мерките за засилване на енергийната ефективност на страната. Според Борисов 711 000 домакинства живеят в панелни блокове, или близо 4 млн. души.</p>
<p>
	&bdquo;Ако не направим нищо, след 10 години ще започнат да падат първите панелни блокове. Ще трябва да ги затваряме. В Германия, Чехия, Полша и Словакия го направиха санирането и сега са като нови.</p>
<p>
	<strong>Дъждовете удариха реколтата от чушки</strong><br />
	<em>в. Стандарт</em></p>
<p>
	Започна изкупуването на червената капия в района на Кирковско, в който са едни от най-големите производители в област Кърджали. Засега цената на килограм пипер първо качество е 90 ст. Стопаните не са доволни, защото заради дъждовете тази година разходите за пръскане са били по-големи.</p>
<p>
	Купувачите са предимно от борсата в Първенец, Пловдивско.</p>
<p>
	От района на с. Звиница също очакват добивите от декар да бъдат по-малки. Основната причина са дъждовете и болестите по растенията. Хората се надяват на по-дълга есен и на хубаво време за да могат чушките да узреят и ги приберат без загуби. Изкупуването на първата червена капия вече започна. Търговците са предимно от Пазарджишко и засега плащат по 65-70 ст. за кг.</p>
<p>
	<strong>Две асансьорни асоциации атакуват наредбата за безопасност</strong><br />
	<em>в. Сега</em></p>
<p>
	Две асансьорни асоциации са атакували във Върховния административен съд (ВАС) текст от Наредбата за безопасна експлоатация и технически надзор на асансьорите. Става дума за разпоредба, приета от Министерския съвет през март, която забранява на сервизите и техниците да прехвърлят на подизпълнители задълженията си по поддържане, ремонтиране и преустройване на асансьори.</p>
<p>
	Според Българската асансьорна асоциация и Националното сдружение на производителите и вносителите, инсталиращи асансьори, този текст противоречи на законите и на европейските норми и заплашва да остави малките населени места без поддръжка на съоръженията. Причината е, че там, където има едва по няколко монтирани асансьора, е нерентабилно да се поддържат сервизи. Ще се стигне и до прекратяване на много вече сключени дългосрочни договори, се предупреждава в жалбата. Според двете асоциации предвиденото ограничение е недопустимо и противоречи на принципа на свободата на договаряне.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
