

	<div class="art">
		<div id="article_text" class="s4">
			
			
			<p>
	<strong>Безработни се регистрират онлайн в бюрата по труда</strong></p>
<p>
	<em>&quot;Стандарт&quot;</em></p>
<p>
	Безработните ще могат да се регистрират в бюрата по труда онлайн, съобщи изпълнителният директор на Агенцията по заетостта Асен Ангелов.</p>
<p>
	Услугата ще стартира скоро и от нея ще може да се възползва всеки, който пожелае. Останалите без работа ще попълват необходимите данни, свързани с образование, трудов опит, очаквано възнаграждение и сектор, в който желаят да се реализират, на официалния сайт на агенцията в удобно за тях време.</p>
<p>
	&quot;Идеята на предстоящата нова услуга е, когато безработните стигнат до бюрата по труда, предварително попълнените от тях данни вече да са обработени от трудовите посредници. Така времето, което безработният прекарва с трудовия посредник, ще бъде използвано оптимално изцяло за консултиране, мотивиране и насочване&quot;, поясни Ангелов.</p>
<p>
	Само преди седмица Агенцията по заетостта пусна подобна електронна услуга за работодателите, които търсят работници. В момента в бюрата по труда в цялата страна са обявени малко над 13 000 свободни работни места.</p>
<p>
	<strong>Експерти се обединиха в нов транспортен форум</strong></p>
<p>
	<em>&quot;Стандарт&quot;</em></p>
<p>
	Български форум за транспортна инфраструктура учредиха вчера експерти и изявени специалисти в пътното и железопътното дело. Целта на новото сдружение е да помага на държавата с анализи, оценки и ноу-хау при взимането на решения за планиране и строителство на инфраструктура.</p>
<p>
	Инициативата е на Катедра &quot;Пътища&quot; на Университета по архитектура, строителство и геодезия. Взехме решението за създаване на този Форум, защото искаме да излезем от говоренето и да пристъпим към конкретни действия, обясни проф. д-р Николай Михайлов, който беше избран за председател на УС.</p>
<p>
	Специалистите ще настояват при планиране и реализация на стратегическите за държавата инфраструктурни проекти, за които се харчат европейски и родни пари, да се взема мнението и на експертите. В момента решенията зависят единствено от администрацията, която невинаги има нужния опит и познания, за разлика от научните среди и дългогодишните експерти в областта. Целта на форума е да се предложат повече решения, за да се избере най-доброто, а не да се изземат функциите на държавата, стана ясно по време на срещата.</p>
<p>
	<strong>България представя туризма си на изложение в Париж</strong></p>
<p>
	<em>Capital Daily</em></p>
<p>
	България участва със свой щанд на Международното туристическо изложение International French Travel Market (IFTM) Top Resa 2014 в Париж, което се провежда от днес до 26 септември.</p>
<p>
	Страната се включва в него с рекламен щанд за десети пореден път. Top Resa е сред най-големите туристически борси, насочена към професионалисти от Западна Европа. Изложението предлага най-висока класа туристически продукти. Освен дестинации тук се представят авиокомпании, луксозни хотели, голф клубове, СПА центрове и дрyги, съобщават от Министерството на икономиката.</p>
<p>
	Рекламният щанд на България е на площ близо 62 кв. м. В него заедно с Министерството на икономиката и енергетиката участват осем туристически компании и една община. Сомелиер ще демонстрира на френски език качествата на българските вина, на щанда ще има и кукер аниматор.</p>
<p>
	<strong>Законите ощетяват инвестиращите в екологично строителство, смята вицепремиер</strong></p>
<p>
	<em>Capital Daily</em></p>
<p>
	Българското законодателство и практики по устойчиво строителство изостават и не са в унисон с времето си. Хората, които влагат средства, опазват околната среда са ощетени &ndash; плащат повече данъци, защото разгъната им застроена площ се измерва по външните стени.</p>
<p>
	Това коментира вицепремиерът и министър&nbsp;на регионалното развитие Екатерина Захариева на конференция за устойчиво развитие.&nbsp;<br />
	<br />
	Със законодателните промени ще се въведе измерване на застроената площ по вътрешните стени, което ще стимулира поставянето на по-дебела изолация, каза Захариева.</p>
<p>
	В момента не стимулираме и поставянето на климатици, отоплителни и охладителни системи вградени архитектурно в сградата, защото това също е част от разгънатата застроена площ, даде друг пример вицепремиерът. Тя определи като абсурдно поставено на покрива охладително тяло, оградено с декоративна решетка без покривче, да се включва във височината на сградата.</p>
<p>
	<strong>Антимонополистите погнаха ЕВН и ЧЕЗ</strong></p>
<p>
	<em>&quot;Новинар&quot;</em></p>
<p>
	Антимонополистите погнаха две от енергодружествата заради незаконно проведени обществени поръчки.</p>
<p>
	ЧЕЗ е избрал доставчик на кабели, като е отхвърлил друг кандидат без никакво основание. ЕВН пък е избрал доставчик за пренос на данни по непрозрачен начин.</p>
<p>
	Заради това Комисията за защита на конкуренцията е отменила решенията на двете дружества като незаконосъобразни. Обществената поръчка на ЕВН е за осигуряване на достъп и използване на резервна мрежа за пренос на данни, а поръчката на ЧЕЗ е за доставка на кабелна арматура и силови кабели, уточниха антимонополистите.</p>
<p>
	В случая с ЕВН по жалба на телекомуникационна компания проучването е установило, че комисията за провеждане на процедурата е допуснала нарушение, като не е аргументирала решението си да приеме писмената обосновка на класирания на първо място участник.</p>
<p>
	<strong>Крачка напред сме в класацията за златни резерви</strong></p>
<p>
	<em>&quot;Новинар&quot;</em></p>
<p>
	България направи крачка напред в класацията на държавите с най-голям златен резерв.</p>
<p>
	Това показват последните данни на Световния съвет по златото към септември 2014 г. Според данните страната ни е на 49-о място в класацията със своите 40 тона злато, които представляват 8,2 на сто от резервите. Миналата година страната ни заемаше 50-а позиция.</p>
<p>
	От съседните ни държави преди България в класацията са Турция &ndash; на 12-о място с 508,6 тона, Гърция, която заема 32-ра позиция със 112,3 тона злато и Румъния &ndash; 35-о място със 103,7 тона. На челните места с най-много злато остава САЩ, която е лидер с 8 133,5 тона злато.</p>
<p>
	На второ място е Германия с 3 384,2 тона от благородния метал. Десетте държави с най-големи златни резерви в света разполагат общо с близо 24 000 тона. В света има 31 866 тона златни резерви, като делът на еврозоната възлиза на 10 784 тона.</p>

			<div style="display: block; clear: both; padding-top: 10px;"><i>По статията работи: <a href="znvygb:qvzvgne.ihpuri@vairfgbe.ot" id="worker_creator_email">Димитър Вучев</a></i></div>		</div>
	</div>

	<!-- Mobile payment branding -->
	
	
