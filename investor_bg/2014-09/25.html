

	<div class="art">
		<div id="article_text" class="s4">
			
			
			<p>
	<strong>&quot;Лукойл&quot; вдига капитала на бургаската рафинерия</strong></p>
<p>
	В. Капитал Daily</p>
<p>
	Най-голямото дружество по приходи в страната - бургаската рафинерия &quot;Лукойл Нефтохим Бургас&quot; увеличава капитала си, за да намали задълженията си. Технически старо вземане на компанията майка ще бъде трансформирано в акции. И така над 640 млн. лв. от дълговете на българското дружество ще се стопят. А те надхвърлиха 3.7 млрд. лв. през миналата година.<br />
	Дружеството е и традиционно на загуба, а в момента завършва и най-големия си инвестиционен проект за почти 1.5 млрд. долара. Решението е взето на общо събрание на акционерите от 5 септември. Увеличението на капитала на &quot;Лукойл Нефтохим Бургас&quot; от 40 млн. лв. на 53 млн. лв. става чрез издаване на нови акции, които ще бъдат придобити от мажоритарния акционер Lukoil Europe Holdings, регистриран в Холандия.</p>
<p>
	<strong>Обучени са 2700 доброволци за борба с бедствията</strong></p>
<p>
	В. Стандарт</p>
<p>
	2700 доброволци са преминали обучение за борба с бедствията. Това стана ясно от главен комисар Николай Николов, който коментира темата пред журналисти. Той участва в дискусия за реагиране при кризи.<br />
	Държавата се подготвя за есенно-зимния сезон за реагиране при евентуални бедствия, но ако се сбъднат прогнозите за мека зима, проблеми не се очакват, изтъкна Николов. Трябва да се работи в посока предотвратяване на предпоставките за възникване на кризисна ситуация. При евентуално бедствия по-силно ще е участието на силите на Министерството на отбраната, обясни шефът на пожарната.</p>
<p>
	<strong>200-300 млн. на година са инвестициите в рудодобива</strong></p>
<p>
	В. Стандарт</p>
<p>
	Между 200 млн. и 300 млн. лева годишно са инвестициите в рудодобива. Това каза за &quot;Стандарт&quot; проф. дтн Николай Вълканов, основен акционер и председател на УС на &quot;Минстрой холдинг&quot; АД. Заедно с Научно-техническия съюз по минно дело, геология и металургия холдингът е организатор на Четвъртата национална научно-техническа конференция с международно участие на тема &quot;Технологии и практики при подземен добив и минно строителство&quot;, която се провежда днес и утре в СПА комплекс &quot;Орфей&quot; в Девин.<br />
	Само ние в Родопите инвестираме по 25-30 млн. лв. годишно, обясни проф. Вълканов и допълни, че в рудодобива няма напрежение и добивите вървят нагоре. В Родопите добивът стигна 700 м под земята, поради което насочваме огромната част от инвестициите към внедряването на нови техника и технологии, които увеличават производителността и намаляват предпоставките за злополуки, посочи проф. Вълканов.</p>
<p>
	<strong>Работници от ТЕЦ-овете на Ковачки блокираха страната</strong></p>
<p>
	В. Сега</p>
<p>
	И бизнесменът Христо Ковачки реши да се възползва от предизборната ситуация. Вчера вълна от протестиращи от ТЕЦ-ове, свързани с него, заля страната вчера. По-малко от седмица след като Националната електрическа компания (НЕК) потуши бунта на работниците от мини &quot;Черно море&quot;, като преведе по спешност 500 хил. лв. на &quot;Топлофикация-Сливен&quot;, на улицата излязоха хора от топлофикациите в Русе, Плевен, Сливен и Перник, които блокираха за кратко няколко шосета. Днес се очакват протести на миньорите от Бобов дол и на работници от ТЕЦ &quot;Бобов дол&quot;, които също са свързани с Ковачки.<br />
	Протестиращите настояват за спешно изплащане на заплатите им, изчистване на задълженията на НЕК към ТЕЦ-овете и оставки в НЕК и Електроенергийния системен оператор. Въпреки това обаче кабинетът &quot;Близнашки&quot; не видя политически оттенък.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	
