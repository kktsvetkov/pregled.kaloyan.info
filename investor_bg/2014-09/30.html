

	<div class="art">
		<div id="article_text" class="s4">
			
			
			<p>
	<strong>Търговете за чистене на София блокираха</strong></p>
<p>
	В. Капитал Daily</p>
<p>
	За втори път жалба на никому неизвестна консултантска компания блокира търга за почистване на седемте столични зони в следващите 4 години. Това е най-голямата поръчка на София - годишно столицата отделя 88 млн. за сметопочистващите фирми, а резултатът от блокирания конкурс е, че кметството поднови за нови 6 месеца договорите със сегашните изпълнители, избрани през 2010 г.</p>
<p>
	Заради забавения избор на нови почистващи фирми има риск София да потъне в боклуци следващия февруари. Причината е, че законът допуска удължаване на срока по изключение само със шест месеца и според адвокати е невъзможно това да стане втори път. А оферти още не са събрани заради съдебните процедури и обжалвания. Освен това обществената поръчка може да бъде оспорена пак и от някоя недоволна компания на следваща фаза. По тези причини е много малко вероятно до февруари да има подписани договори с нови изпълнители.</p>
<p>
	Общината започна избора още в началото на годината. Първият търг нямаше прогнозна стойност, но на база исканите гаранции излизаше минимум 240 млн. лв., но реално очакванията са сумата да надхвърли 350 млн. лв. Поръчката беше отменена от Комисията за защита на конкуренцията след жалба на еднолично дружество Джи Ен Ти, което не се занимава с комунални услуги. Втората обществена поръчка е блокирана от жалбата на консултантската &quot;Ем Ти Ай консултинг&quot;, учредена през февруари тази година.</p>
<p>
	<strong>По програмите им ще ги познаете: Правосъдие и общи приказки</strong></p>
<p>
	В. Капитал Daily</p>
<p>
	Колкото и да е ключова темата за реформата на системата за правораздаване, прокуратурата и правоохранителните институции, тя рядко може да попада в политическия и предизборен дебат. Втората политическа сила &ndash; БСП въобще не е намерила за необходимо да коментира въпроса в програмата си.</p>
<p>
	Реформаторския блок е след малкото участници в парламентарните избори, които влизат с конкретни предложения за съдебната реформа - избор на главния прокурор от НС с възможност за предсрочно прекратяване на мандата, гарантиране на пряк избор на ВСС и ВПС от квотите на съдиите и прокурорите, разделяне на Висш съдебен съвет и Висш прокурорски съвет, активна роля по изграждането на Европейска прокуратура и гражданска защита извън МВР, гарантиране на принципа на случайно разпределение на делата, парламентарен контрол за отчетност на съда, ВСС и прокурорите, като целите могат да бъдат постигнати с промяна на Конституцията.</p>
<p>
	ГЕРБ предлагат &quot;въвеждане на електронен достъп и управление първо за гражданските, търговски и административни дела, а след това и за наказателни дела&quot; и т.н. Друга идея е &quot;създаването на възможност гражданите да влияят и да контролират хода на наказателния процес чрез реформа на института на съдебните заседатели.&quot;  Програмата на ДПС, която през години засилва все повече влиянието си над системата за правораздаване, звучи абстрактно и пожелателно.</p>
<p>
	<strong>Актуализацията на бюджета изправи всички срещу ГЕРБ</strong></p>
<p>
	В. Сега</p>
<p>
	Всички партии без ГЕРБ са против предложената от служебния кабинет актуализация на държавния бюджет за 2014 г. Критики предизвикват както завишаването на разходите с още 448.5 млн. лв. на фона на липсващи приходи и нарастващи дългове, така и предложените алтернативи за изход от кризата с КТБ.</p>
<p>
	Проектът предвижда намаляване на приходите с близо 1.06 млрд. лв. и завишаване на разходите с 450 млн. лв. Този нов дефицит от близо 1.6 млрд. лв. (заедно с минуса при еврофондовете и НЗОК) трябва да се покрие с теглене на нови заеми. Допълнителен дълг в размер до 2.9 млрд. лв. се предвижда и за евентуално оказване на ликвидна подкрепа на банковия сектор.</p>
<p>
	Партиите от Реформаторския блок са категорично против това безадресно завишаване на разходите. От ДПС вчера разкритикуваха остро момента на публикуване на проекта, но движението също дава знак, че е готово да работи по него. В БСП не приемат предложената актуализация на бюджета нито в приходната и разходната му част, нито в увеличаването на дълговото бреме.</p>
<p>
	<strong>Общините отказват да плащат за чужди грешки по европрограмите</strong></p>
<p>
	В. Сега</p>
<p>
	Общините категорично отказват да плащат глобите, наложени от Европейската комисия по проекти с нарушения, допуснати не по тяхна вина. Това обявиха вчера от сдружението на местните власти в специална позиция. Те оспорват практиката за налагане на финансови корекции по изпълнявани от общините европейски проекти. &quot;Не сме съгласни да лишаваме хората от публични услуги поради чужди грешки и недомислици в системата за управление&quot;, ултимативно предупредиха от сдружението. Кметовете настояват държавата да поеме отговорността, защото според тях корекциите са наложени заради действия или бездействия на изпълнителната власт.</p>
<p>
	Основната тежест с наложени финансови корекции в момента идва от програма &quot;Околна среда&quot;. Както стана ясно наскоро, заради нарушения, открити в обществените поръчки, парите по програмата ще бъдат намалени със 153 милиона лева. Това са 9.5% от общия бюджет на програмата - 1.609 милиарда лева. Доброто за страната ни все пак е, че корекциите са наложени само върху проверените 239 договора.</p>
<p>
	<strong>Не искат острова на родния Брансън</strong></p>
<p>
	В. Стандарт</p>
<p>
	Българският бизнесмен с инициали В. Б. е вписал в активите на офшорната си фирма &quot;Ван Меппел Инк.&quot;, регистрирана в Панама, плаващ остров в Тихия океан. Той е образуван след изригване на вулкана Моновай преди 2 г., като при бързото охлаждане на лавата се е образувал огромен блок от пемза. И сега се носи насред Тихия океан, на 1000 км от новозеландския бряг. И мистериозният бизнесмен иска да развее трибагреникът на него.</p>
<p>
	По-наблюдателните веднага разчетоха зад &quot;В.Б.&quot; името на един от най-богатите нашенци - бизнесменът и меценат Васил Божков. &quot;Стандарт&quot; потърси личния му пиар Борислав Петров. &quot; Островът не е наш. Много бихме искали да разберем кой е българският Ричард Брансън&quot;, лаконичен бе Петров.</p>
<p>
	Засега се знае, че мистериозният бизнесмен е организрал експедиция и поставил вимпел на фирмата си на острова. А на 1 юли 2014 г. пратил предложение до премиера той да стане част от територията на България. Документът е изпратено в дирекция &quot;Правна&quot; в МВнР. Ведомството отговoрило, че въпросните 30 000 кв. км край Нова Зеландия всъщност са изкуствен плаващ обект движимо имущество, което е частна собственост. И тъй като изстиналата лава не е земя, не можело да бъде обявена за част от територията на България.</p>
<p>
	<strong>Разградски фирми стъпват на румънския пазар</strong></p>
<p>
	В. Стандарт</p>
<p>
	7 фирми от Разград стъпват на румънския пазар от следващата година. Договорите за експорт станаха факт по време на търговското изложение, състояло се през уикенда в румънския град Гюргево, съобщиха от областната управа в Разград.</p>
<p>
	Контактите между бизнеса от двете страни на Дунава се осъществиха в рамките на проект от Програмата за трасгранично сътрудничество, който финансира поредица от срещи, изложения и бизнес форуми на предприемачи и фирми от двете области. През следващия уикенд търговски щандове в Гюргево ще подредят още 12 разградски фирми, които работят в аграрния сектор.</p>
<p>
	<strong>Четири балкански страни намаляват таксите за роуминг</strong></p>
<p>
	В. Новинар</p>
<p>
	Четири балкански страни подписаха споразумение за намаляване на таксите за роуминг за потребителите на мобилни телефони в региона до преобладаващото в ЕС ниво. Правителствата на Черна гора, Сърбия, Босна и Македония се споразумяха постепенно да намаляват таксите за роуминг считано от 1 януари 2015 г. до нивото на цените в ЕС. В момента абонатите на мобилни оператори на Балканите плащат от 10 до 20 пъти по-високи такси за роуминг от тези в ЕС.</p>
<p>
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
