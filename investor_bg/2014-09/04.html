

	<div class="art">
		<div id="article_text" class="s4">
			
			
			<p>
	<strong>Сделките със земя са блокирани в една трета от държавата</strong></p>
<p>
	В. Капитал Daily</p>
<p>
	Системният проблем с избора на фирми за поддръжка на картите за възстановената собственост, ползвани за вадене на документи за сделки за земеделски земи, отново се е появил в някои региони. От началото на годината досега министерството земеделието е обявило поръчки за избор на фирми за поддръжка на картите в около 40 съдебни района (от над 110). В регистъра на поръчките досега няма информация за избрани компании. Така резултатът е, че в около една трета от държавата продажбата на земеделска земя е невъзможна.</p>
<p>
	Скиците за имотите са необходими при нотариалната заверка на сделките. Ако вече има издадена такава, тя може само да се презавери и това няма да блокира сделки за аренда, продажба на земи или пък делба на имоти. В случай че скица обаче не е вадена, сделките на практика са блокирани. Кметът на община Златарица Пенко Чанев вече заяви пред &quot;Труд&quot;, че няма поддържаща фирма в региона и стоят блокирани от месеци 1400 сделки за 5-6 хил. дка земя в региона. Фермери казват, че има проблеми още в различни региони в Ямболско и Бургаско, а до неотдавна и в други части на Североизточна и Северозападна България.</p>
<p>
	<strong>Най-големите транспортни компании: Инвестиции въпреки трудния пазар</strong></p>
<p>
	В. Капитал Daily</p>
<p>
	Множество проблеми за всички, силно присъствие на държавните и общинските дружества в сектора, свиване на някои от големите и добре познати компании, но и забележим ръст на други, най-вече инвестирали в бизнеса си през изминалата година. Така може да се обобщи 2013 г. за транспорта в България. Лидер в класацията в сектора на база приходи е авиопревозвачът &quot;България ер&quot; с 350 млн. лв. приходи. Това е спад за дружеството с 32 млн. лв. в сравнение с предходната година, като така компанията достига до нивата си от 2011 г.</p>
<p>
	Така новината от лятото, че се работи по директна линия от София до САЩ, не дойде от националния авиопревозвач, а от чартърната &quot;Би Ейч еър&quot;. Това е и втората по големина авиокомпания в класацията. От резултатите за 2013 г. пък се вижда, че другите две основни компании на пазара - &quot;Българиан еър чартър&quot; и &quot;Ер Виа&quot;, отчитат ръст на приходите, като за &quot;Ер Виа&quot; това е най-големият от 2009 г. насам. Това се случва на един тежък пазар за чартърните компании като цяло.</p>
<p>
	<strong>Общините получават по-висока издръжка заради &quot;фантомно население&quot;</strong></p>
<p>
	В. Сега</p>
<p>
	Проблемите с регистрите на населението и наличието на &quot;жители на хартия&quot; оказват ефект и върху общинските бюджети. Държавната субсидия към общините за 2015 г. ще бъде изчислена на базата на регистрирани 8 451 350 души с постоянен адрес в различни общини, или с 1 086 780 души повече от официалната статистика на НСИ за броя на населението. От това общините печелят повече субсидии за заплати на чиновниците, но пък наличието на &quot;фантомното население&quot; може да доведе в някои случаи до по-ниска издръжка на училищата.</p>
<p>
	Това става ясно от одобрените вчера от кабинета стандарти за издръжка на делегираните от държавата на общините дейности за 2015 г. Статистиката за броя на населението с постоянен адрес на територията на различните общини в България за 2015 г. се припокрива с тази за 2014 г., когато парите за общините също бяха изчислявани на база население от 8 451 350. Година по-рано - през 2013-а, населението с постоянен адрес на територията на България по данни на ГРАО е било по-многобройно - 8,5 млн. българи. В същото време през 2011 г. НСИ преброи 7 364 570 българи.</p>
<p>
	<strong>България и Румъния с общ бранд в туризма</strong></p>
<p>
	В. Стандарт</p>
<p>
	България и Румъния ще рекламират с общ бранд туризма на двете страни. Вече са изработени и поставени 9 билборда в българската част на поречието на река Дунав. Двете държави работят по обща стратегия за устойчиво развитие на трансграничния район по проект разработен от Българската асоциацията за алтернативен туризъм. Партньори са още 11 организации в двете страни. Водещият партньор при реализацията на проекта е Румънското Министерство на регионалното развитие и публичната администрация. Партньор е и Община Велико Търново. 4 млн. евро е стойността на целия проект по коъто е създадена обща база-данни за румънско-българския трансграничен район, която да се използва от всички заинтересовани страни.</p>
<p>
	<strong>Заради КТБ: Дават 100 млн. заеми на общините</strong></p>
<p>
	В. Стандарт</p>
<p>
	100 млн. лв. безлихвени заеми са поискали кметовете от финансовото министерство, научи &quot;Стандарт&quot;. &quot;Толкова са парите на общини с блокирани сметки в КТБ. В момента се водят разговори с ведомството на Румен Порожанов&quot;, обясни кметът на Сливен Кольо Милев. В преговорите участва и Националното сдружение на общините.</p>
<p>
	&quot;Идеята е да се покрият неотложни разходи в следващите два месеца в общини, които не могат да ползват пари от сметки в затворената банка&quot;, обясни Гинка Чавдарова, изпълнителен директор на сдружението на общините. Заявките на кметовете се разглеждали една по една от финансовия министър, за да се отсеят средствата за действително неотложни нужди. Парите на общините са гарантирани с държавни ценни книжа. Още предишния министър Петър Чобанов имаше идея да отпусне безлихвен заем, но не се стигна до консенсус между политическите сили.Копирано от standartnews.com</p>
<p>
	<strong>Реститути са захапали Студентски град</strong></p>
<p>
	В. Новинар</p>
<p>
	Претенциите на реститути, които обжалват приетия устройствен план на столичния Студентски град, спъват развитието на квартала. &bdquo;Регулационният план бе приет още през 2010 г. от Столичния общински съвет, но вече от четири години се обжалва в съда&rdquo;, заяви пред &bdquo;Новинар&rdquo; кметът на район &bdquo;Студентски&rdquo; Димитър Дилчев. Поради тази причина редица проекти, които биха улеснили живота на студентите, не могат да бъдат реализирани. Дилчев обясни, че е предвидено изграждането на два етажни паркинга, които да решат проблема с паркирането в жилищния комплекс. Единият от тях ще се намира до метростанцията при бул. &bdquo;Г. М. Димитров&rdquo;, а другият трябва да се появи върху мястото на пустеещ незавършен строеж.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
