

	<div class="art">
		<div id="article_text" class="s4">
			
			
			<p>
	<strong>Фискалният резерв е по документи пълен, а на практика - празен</strong></p>
<p>
	В. Сега</p>
<p>
	Фискалният резерв, който трябва да покрие дефицита по държавния бюджет, е висок само на хартия. Към края на август свободната част от него, с която държавата реално може да разполага, е по-малко от 1 милиард лева. Самият фискален резерв е близо 8 пъти по-висок, но над 80% от парите в него са с целево предназначение и суми, с които трябва да се разплатят предстоящи падежи по вече взети заеми. Това показва детайлна справка на финансовото министерство за оперативното състояние на резерва към края на август, с която &quot;Сега&quot; разполага.</p>
<p>
	Към края на август размерът на фискалния резерв, без включени бъдещи вземания от Европейския съюз, възлиза на 7.776 млрд. лв. От тази сума трябва да се приспадне депозитът от 2.444 млрд. лв. на държавния фонд за гарантиране на стабилността на пенсионната система, който е целеви и не може да се харчи. Целеви са и средствата по сметки на Националния фонд към финансовото министерство за финансиране на оперативните програми - 1.3 млрд. лв., както и други 215.4 млн. лв. по сметката на фонд &quot;Земеделие&quot;. От резерва трябва да се извадят още 1.2 млрд. лв., изтеглени като срочен заем заради критичната ситуация с Първа инвестиционна банка. Падежът по този заем е в края на ноември. Други 1.643 млрд. лв. са предвидени за предстоящия през януари падеж по глобалните облигации по външния ни дълг.</p>
<p>
	<strong>Изборът на доставчик на ток все още е само на хартия</strong></p>
<p>
	В. Сега</p>
<p>
	Въпреки че на хартия България е отговорила на някои от изискванията на така наречения Трети енергиен пакет на Европейския съюз, на практика голяма част от тях остават пожелание. Едно от тези пожелания е правото на всеки българин да избира доставчика си на ток. Проверка на в. &quot;Сега&quot; показа, че нито един битов клиент на ЧЕЗ или ЕВН не е пожелал да се възползва от това, въпреки че принципно не би трябвало да е проблем.</p>
<p>
	От &quot;Енерго -Про&quot; не коментираха дали някой е поискал друг доставчик на ток, но според неофициална информация при тях също няма запитвания. Освен консерватизма на потребителите липсата на интерес може да се обясни и с тежката процедура, както и с по-високата цена, обясниха експерти. Заради това, че българите са лишени от правото си да избират доставчик на ток и на природен газ, в началото на миналата година Европейската комисия започна наказателна процедура срещу България.</p>
<p>
	<strong>Безработицата расте единствено във Видинско</strong></p>
<p>
	В. Сега</p>
<p>
	Видин е единствената област, която все още не може да овладее безработицата. Само във Видинско през юли и август броят на хората без препитание се увеличава, докато в другите области се забелязва спад или се запазва на същите нива. През юли имаше четири области, които стояха на нивата от юни, докато през август намалението е навсякъде. Това показват данните на Агенцията по заетостта.</p>
<p>
	Така Видинско остава неизменно начело на областите с много по-висока от средната за страната безработица. През юли тя е 23.4% - увеличението е с 0.3% спрямо предходния месец. В бюрата по труда там са регистрирани вече над 8800 души. За сравнение нивото на официалната безработица за цялата страна е 10.6 на сто. В още две области безработицата е над 20 процента - Монтана и Враца (по малко над 21%). За Смолян, Сливен, Търговище и Силистра равнището остава над 18 на сто, а с процент по-надолу са Шумен и Разград.</p>
<p>
	<strong>Съединението прави растежа</strong></p>
<p>
	В. Капитал Daily</p>
<p>
	&quot;Искахме да направим силна българска компания, която да излезе на международния пазар. Чрез нея искаме да покажем как трябва да се прави бизнес в страната&quot;, нескромно започва да разказва за историята на фирмата Пламен Цеков, главен изпълнителен директор и съосновател на Scale Focus. Компанията е основана в началото на 2012 г. от специалисти и експерти в областта на IT технологиите. И докато в дивия запад навремето приятелството се е подпечатвало с кръв, в съвременния корпоративен свят това става със стартирането на успешен бизнес.</p>
<p>
	Според Цеков един от факторите за бързия успех на компанията е сформирането на силно първоначално ядро от доказани специалисти от IT бранша. Друга съществена особеност е, че средствата за стартирането и първите месеци по закрепването на фирмата са осигурени от съдружниците й. Затова и по-голямата част от мениджърите на Scale Focus са и акционери в дружеството.</p>
<p>
	<strong>Банка за развитие на Пеевски</strong></p>
<p>
	В. Капитал Daily</p>
<p>
	До съвсем скоро новините за пазара на сливания и придобивания в България не бяха особено вълнуващи. Огромната част включваха поредното зле прикрито дружество купувач, зад което прозира тандемът Делян Пеевски и Цветан Василев. А също и финансиране от контролираната от последния Корпоративна търговска банка, която благодарение на евтиния ресурс от парите на държавните дружества и политическите протекции се изкачи до четвърта по активи в страната.</p>
<p>
	Дружества, за които доскорошният му партньор Цветан Василев твърди, че са на Пеевски, едно по едно намират пристан при (този път откровено държавната) Българска банка за развитие. Последният пример е строителната &quot;Водстрой 98&quot;, която на 13 август, дни след назначаването на служебното правителство, сключва договор за 46 млн. лв. кредит от ББР. Това става, след като през пролетта банката рефинансира около 30 млн. лв. задължения на &quot;Булгартабак холдинг&quot;, а през 2013 и 2014 г. ББР финансира с над 8 млн. лв. покупката на две мандри от &quot;Лодис инвест&quot; (чийто собственик беше Силвия Ботева, явявала се по търгове като представител на &quot;Водстрой 98&quot;). Все свързвани с Пеевски компании.</p>
<p>
	<strong>Шест стъпки за излизане от енергийната криза</strong></p>
<p>
	В. Стандарт</p>
<p>
	Финансов дефицит в енергетиката от 3 млрд. лв., натрупан през последните 3 г. Нарастване на черната дупка с още 900 млн. лв. до юни догодина, ако токът не започне да поскъпва поетапно от 1 октомври и не достигне поне 50% ръст спрямо сегашната цена. Свръхпроизводство на електроенергия и липса на пазар в чужбина, на фона на което се предлагат многомилиардни проекти за изграждане на нови генериращи мегамощности в Козлодуй и Белене. Да вярва ли на целия този черен поток от информация, която го залива отвсякъде, или не, се пита опосканият български потребител, за чието благоденствие уж всички се грижат?</p>
<p>
	Всъщност основните причини за кризата са ясни. Преди всичко, това са големите проекти, които натовариха и ще продължават да товарят НЕК с огромни дългове. За едни от тях, като АЕЦ &quot;Белене&quot;, бяха направени солидни авансови плащания, а други, като ВЕЦ &quot;Цанков камък&quot;, увеличиха многократно първоначалния си бюджет. Вярно е, че тези дългове не влияят на цената на електроенергията, тъй като не са част от разходите за производството и доставката й и няма как да бъдат признати от Държавната комисия за енергийно и водно регулиране /ДКЕВР/. Но влошават финансовото състояние на НЕК и могат да доведат дори до промяна в собствеността й.</p>
<p>
	<strong>Срина се цената на слънчогледа</strong></p>
<p>
	В. Стандарт</p>
<p>
	Слънчогледът поевтиня с 25% за последната година. Цената на новата реколта е около 450 - 500 лв. при 650 лв. за август 2013 г., показва справка на сайта на Софийската стокова борса. Същото показва и сравнение на стойностите на борсата в Монтана. &quot;Твърденията за възможно поскъпване на олиото са спекулативни.<br />
	От някои браншове винаги искат по-високи цени, но няма как да се случи тази година&quot;, категорично заяви председателят на асоциацията на зърнопроизводителите в Плевен Георги Милев. Някои зърнопроизводители дори коментират, че не помнят такава добра година за слънчогледа. Това, разбира се, не се отнася за всички, коментира Милев, но тези, които са спазили всички агротехнически мероприятия, прибират добра реколта. Дори малко по-добра от миналогодишната.</p>
<p>
	<strong>Отстъпки до 2000 лв. дават в автокъщите</strong></p>
<p>
	В. Стандарт</p>
<p>
	Кола на старо с отстъпка до 2 хил. лв. може да се купи в момента от автокъщите у нас. Става въпрос обаче за по-скъпи автомобили, пострадали от градушката, която връхлетя София на 8 юли. Тогава много коли в столицата и околностите бяха поразени и останаха със счупени стъкла и множество вдлъбнатини по ламарините. Щети бяха нанесени и на автомобили в автокъщи, които не разполагат с навеси.</p>
<p>
	Точно сред тези возила в момента могат да се намерят такива с отстъпки. &quot;За не много сериозно пострадал автомобил от среден клас цената може да падне с 300-500 лв., колкото горе-долу ни е печалбата от такава кола&quot;, обясни зам.-председателят на Асоциацията на вносителите на автомобили Любомир Доросиев. По автокъщите, които продават по-нови и скъпи автомобили, намаленията за засегнати от градушката стигат до 1000-1500, дори до 2000 лв.</p>
<p>
	<strong>Хотелиери на протест срещу проблемите в бранша</strong></p>
<p>
	В. Новинар</p>
<p>
	Хотелиерите от курорта Слънчев бряг се вдигат на протест заради нерешени проблеми в туристическия сектор. Митингът ще се състои на 17 септември и ще започне в 11 часа. Протестиращите ще се съберат в района на бензиностанцията след град Ахелой. Едно от основните искания на недоволните хотелиери е създаването на отделно Министерство на туризма.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
