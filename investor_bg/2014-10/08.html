

	<div class="art">
		<div id="article_text" class="s4">
			
			
			<p>
	<strong>Най-големите компании за машини и оборудване: На колелата на растежа</strong></p>
<p>
	В. Капитал Daily</p>
<p>
	Секторът за машини и оборудване от години е най-динамично развиващата се производствена индустрия в България. Браншът остава един от основните износители, което се доказва и от приходите за 2013 г. в секторната класация на &quot;Капитал 100&quot;. Общите продажби на първите 50 компании в класацията са 5.17 млрд. лв., с 12.3% повече от 2012 г.</p>
<p>
	Средните приходи също се качват. На фона на другите сектори растежът в машиностроенето е сред добрите изключения. И докато през 2012 г. половината от компаниите отчитаха растеж на продажбите, а другата - спад, сега приходите на 32 от топ 50 са нагоре.</p>
<p>
	За поредна година водещите две производствени групи остават непроменени - &quot;Идеал Стандарт - Видима&quot; и &quot;Либхер &ndash;Хаусгерете Марица&quot;. Групата от Севлиево завърши 2013 г. с приходи от 376 млн. лв., което е лек спад спрямо предишната година. През последните години поделението на швейцарската група Liebherr в пловдивското село Радиново увеличи значително производството на хладилници, като инвестира в разширяване на базата си. Расте и персоналът, като в момента в компанията работят около 1700 души.</p>
<p>
	<strong>Инвеститорите вдигнаха лихвите за държавата</strong></p>
<p>
	В. Капитал Daily</p>
<p>
	Резултатът от изборите доведе до влошаване на условията, при които държавата набира финансиране от вътрешния пазар. На проведения в понеделник аукцион за 5-годишни ДЦК за 55 млн. лв. бе постигната висока доходност от 2.42% при слаб интерес от страна на инвеститорите с презаписване на емисията от едва 1.26 пъти. Анализатори тълкуват това като сигнал, че предстоящото набиране на ресурс до края на годината ще е трудно и неизгодно за данъкоплатците.</p>
<p>
	Прогнозите са, че се случва най-лошият сценарий за държавата, при който се формира дългосрочен тренд на покачване на доходността по държавните ценни книжа, което ще доведе и до по-високи лихви по банковите кредити за бизнеса и населението.</p>
<p>
	&quot;Перспективата за трайна политическа нестабилност и надвисналият огромен нов дълг над местния пазар правят участниците изключително нервни и предпазливи. Започва да се материализира сценарият, при който за държавата е трудно да се финансира за такава голяма сума на приемлива и поносима за нея цена&quot;, коментира банков дилър.</p>
<p>
	<strong>Емигрантите изпращат у нас 2.3 млрд. лв. годишно</strong></p>
<p>
	В. Сега</p>
<p>
	Над 2.3 млрд. лв., или 1.5 млрд. долара, годишно изпращат българите, които живеят постоянно в чужбина, на свои близки и роднини в страната. Това са данни на Световната банка, а според някои емпирични проучвания за 2013 г. сумата е достигнала 3.4 млрд. лева, съобщи д-р Ирена Зарева от Института за икономически изследвания при БАН по време на международен икономически форум в София, организиран от института. Така за пореден път сънародниците ни в чужбина се оказват най-големият инвеститор у нас. Траншовете на работещите зад граница са с около 1 млрд. лева повече от всички преки чуждестранни инвестиции, влезли в страната ни през 2013 г.</p>
<p>
	<strong>Неподготвени избиратели качиха двойно броя на недействителните бюлетини</strong></p>
<p>
	В. Сега</p>
<p>
	Неподготвеността на избирателите за по-сложната интегрална бюлетина, с която се гласува този път едновременно за партия и кандидат, стана повод за печален рекорд - двоен ръст на недействителните бюлетини на този парламентарен вот в сравнение с предните два. Това става ясно от справка на &quot;Сега&quot; в протоколите на районните избирателни комисии, качени на сайта на ЦИК. Невалидните гласове на тези избори са около 206 хиляди. На вота за депутати през 2013 г. бяха 90 047, а през 2009 - 97 387.</p>
<p>
	Протоколите показват, че над 90 на сто от недействителните бюлетини сега са такива, в които избирателите не са посочили партия или коалиция, задраскали са повече от една от тях или пък са попълнили само кръгче с преференция. Информирането на българите за това как да попълнят правилно бюлетината по закон е задължение на ЦИК. Но кампанията се оказа недостатъчна или почти нулева.</p>
<p>
	<strong>БСП стяга редиците с чистки в апарата по места</strong></p>
<p>
	В. Сега</p>
<p>
	Червени чистки на партийния апарат по места обмисля ръководството на БСП след краха на изборите в неделя. Най-вероятно подмяна на кадрите ще тръгне от регионите, където партията е трета и четвърта политическа сила. Сред тях са Бургас, където социалистите са се наредили на четвърто място, в Благоевград, Кърджали, Разград, Добрич и други места е трета. Това отстъпление е било отчетено като изключително тревожно и общият извод на ръководството е, че партийните структури по места не работят, научи &quot;Сега&quot; от участници в заседанието на Изпълнителното бюро.</p>
<p>
	<strong>Свиха марката Реформатори<br />
	</strong></p>
<p>
	В. Стандарт</p>
<p>
	Оказа се, че марката е регистрирана в Патентното ведомство от човек на Меглена Кунева зад гърба на ръководството на коалицията. Настимир Ананиев, който беше и кандидат-депутат, си призна вчера за соловата акция.</p>
<p>
	&quot;Целта е да защитя името на РБ, за да не бъде запазено от някой друг, например ББЦ или &quot;Атака&quot;, оправда се той.<br />
	Действието му няма да има правни последици, но създава напрежение в коалицията, реагира лидерът на ДСБ Радан Кънев. Във Фейсбук тръгнаха взаимни обвинения сред реформаторите, че се прави опит името на блока да бъде присвоено при евентуално разцепление в парламента. &quot;Няма опасност от това, защото искането на Ананиев се отнася само за търговски и рекламни дейности&quot;, успокои духовете Кънев.</p>
<p>
	<strong>Експерти: Светът да мине на 4-дневна работна седмица<br />
	</strong></p>
<p>
	В. Новинар</p>
<p>
	Международната организация на труда (МОТ) предлага работната седмица по света да се намали от 5 дни на 4 дни, тъй като това ще се отрази добре не само на служителите, но и на бизнеса, икономиката и околната среда.<br />
	Експертите на организацията смятат, че по-малкото работни часове ще увеличат производителността на труда, ще намалят отсъствията на служителите по болест и ще редуцират въглеродния отпечатък. Те посочват петте най-значими причини за скъсяване на работната седмица.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
