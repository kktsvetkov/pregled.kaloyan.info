

	<div class="art">
		<div id="article_text" class="s4">
			
			
			<p>
	<strong>Техник, магазинер и касиер са контролирали лекарствата</strong><br />
	<em>в. Капитал Daily</em></p>
<p>
	Техник, управител на магазин, касиер в аптека и всякакви разнородни &quot;професионалисти&quot; и роднини са давали лицензи на аптеките и са контролирали през последните години кой какви лекарства продава в тях и на едро в складовете за медикаменти. Тези експерти са бивши служители на собственика на търговеца на едро &quot;Фармнет&quot; и на най-голямата верига аптеки в България &ndash; варненския бизнесмен Веселин Марешки.</p>
<p>
	Това става ясно от одитни доклади на Инспектората на здравното министерство от последните години, с които &quot;Капитал&quot; разполага. На практика това означава, че тези експерти с техните квалификации е трябвало да лицензират аптеки и складове, да преценят дали лекарствата се съхраняват правилно (тъй като за много от тях се изискват определена температура и условия за това), дали са се продавали медикаменти с изтекъл срок на годност и какво точно се е случвало в аптеките. Точно те са и оказвали натиск върху конкурентните аптеки на Марешки или са принуждавали аптеките да пазаруват от неговия склад, става ясно от одитните доклади.</p>
<p>
	<strong>МОН предлага нов начин на финансиране на вузовете</strong><br />
	<em>в. Сега</em></p>
<p>
	Очакваната с години реформа в областта на висшето образование претърпя пореден обрат, след като вчера правителството одобри актуализиран вариант на стратегия за развитие на сектора до 2020 г. Стратегията беше приета в последните седмици от правителството &quot;Орешарски&quot; и се оказа поредният документ, който служебното правителство се зае да ревизира. Не е ясно обаче дали по идеите в документа, който трябва да бъде приет и от парламента, има политически консенсус или дискусията за промените ще тръгне отначало след конституирането на новия парламент.</p>
<p>
	В новия вариант на стратегията се предвижда качествено нов модел за финансиране на държавните вузове - субсидията да зависи в много по-голяма степен от качеството, вместо от броя на записаните студенти. Промяната трябва да започне още от следващата година. При откриването на новата академична година в СУ служебният министър на образованието Румяна Коларова обяви, че парите няма да следват студента, а качеството. Тя прогнозира, че към края на периода делът на парите за качество ще е 40%. В документа обаче е записано, че 40 на сто е частта от субсидията, която ще се разпределя въз основа на броя на обучаваните студенти.</p>
<p>
	<strong>Условията за пенсионерите у нас се влошават през 2014 г.</strong><br />
	<em>в. Сега</em></p>
<p>
	Условията за живот на пенсионерите у нас са се влошили през тази година и страната ни пада до 56-о място от 96 държави в световната класация Global AgeWatch Index, за хората над 60 години. За сравнение през 2013 г., откогато се прави класацията, България е била на 47-о място. Страната ни се влошава по всички показатели, по които се мери нивото на условията за живот на хората от т.нар. трета възраст. За българите над 60 г. най-неблагоприятни са достъпността на градската среда и на здравеопазването.</p>
<p>
	Класацията се прави на базата на няколко показателя в четири категории - сигурност на доходите, здравеопазване, възможност за обучение след навършване на 60 години и достъпност на средата за възрастните хора. В дъното на класацията и през двете години на съществуването й е Афганистан. На първото място Норвегия изпреварва Швеция през 2014 г. Третата най-добра страна за възрастните е Швейцария. Румъния, която миналата година се класира една позиция след нас, сега ни изпреварва значително и вече е на 41-во място.</p>
<p>
	<strong>Китайци харесаха Пловдив за инвестиции</strong><br />
	<em>в. Стандарт</em></p>
<p>
	Повишен интерес има от страна на китайски компании към инвестиции в Пловдивска област. Това стана ясно от думите на зам.-кмета по инвестициите в община Пловдив инж. Димитър Кацарски. Той участва на кръгла маса в рамките на Международния технически панаир в Пловдив. Кацарски подчерта ангажимента на общината да създаде съвместно с Българската агенция за инвестиции подходящи условия за привличане на чуждестранни инвестиции в региона.</p>
<p>
	&quot;Имаме план за изграждане на зона за високотехнологични производства на мястото на военните поделения. В напреднали преговори сме с Министерството на отбраната и това ще стане сърцето на Индустриална зона Тракия. Амбициите ни са тя да се превърне в най-голямата икономическа зона в страната&quot;, обяви г-н Кацарски.</p>
<p>
	<strong>Руснаци ще правят конци в Бургас</strong><br />
	<em>в. Стандарт</em></p>
<p>
	Руската компания &quot;Р1 сьюче&quot; отвори завод за производство на хирургически конци и игли в Бургас. Той е с високотехнологично оборудване с няколко степени на хигиена и безопасност. Компанията произвежда 11 000 вида конци за хирургията. Тя е сред водещите фирми в производството на хирургически конци, игли и медицински инструменти.</p>
<p>
	<strong>Океанариумът в Бургас ще го бъде</strong><br />
	<em>в. Новинар</em></p>
<p>
	Проектът за изграждане на атракциона &bdquo;Океанариум&rdquo; в Бургас продължава да се изпълнява, заяви Павел Сатонкин, изпълнителен директор на фирмата-концесионер &bdquo;Уотър Атракшънс Къмпани Плюс&rdquo; АД. От централата на компанията категорично отрекоха и определиха като &bdquo;безпочвени&rdquo; публикациите в руски и български медии, в които се твърди, че комплексът няма да бъде построен.</p>
<p>
	До момента в &bdquo;Океанариум&rdquo; са вложени около 2 000 000 евро, 660 000 лева от които са концесионна такса, без да се пресмятат предадените на Община Бургас банкови гаранции. Сатонкин твърди, че информацията за спиране на проекта няма нищо общо с истината, защото до момента не е била нарушена нито една точка от договора за концесията.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
