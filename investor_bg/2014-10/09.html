

	<div class="art">
		<div id="article_text" class="s4">
			
			
			<p>
	<strong>Акции на КТБ за 4 млн. евро се изтъргуваха извън борсата</strong><br />
	<em>в. Капитал Daily</em></p>
<p>
	Договорена сделка с акции на затворената Корпоративна търговска банка (КТБ) за 4 млн. евро е била извършена в края на миналата седмица, е видно от справка на сайта на инвестиционния посредник &quot;София интернешънъл секюритис&quot;. Той е представлявал интересите на страната купувач, която е платила по 73.47 лв. за акция на поставената под специален надзор банка. Това е с около 5 лв. по-ниско от последната котировка на КТБ, преди Българската фондова борса (БФБ) да спре търговията с акциите й на 20 юни.</p>
<p>
	По информация на &quot;Капитал Daily&quot; сделката е финализирана и има реална смяна на собствеността върху пакета, който представлява 1.62% от капитала на банката. По отношение на продавача подозренията падат върху дружества, свързани с мажоритарния собственик на банката Цветан Василев, а също и върху италианския акционер в КТБ Fata Assicurazioni Danni SpA, чийто дял в банката съвпада с прехвърления обем акции. Според пазарни анализатори сделката би могла да е изпълнение на предварително договорено между страните обратно изкупуване на пакета, но не са изключени и други версии.</p>
<p>
	<strong>Mango влиза с два магазина в България до края на годината</strong><br />
	<em>в. Капитал Daily</em></p>
<p>
	След повече от година пауза испанската модна верига Mango отново присъства на българския пазар. Компанията вече отвори първия си магазин в столичния The Mall, а през ноември ще открие и втори обект в Sofia Ring Mall, съобщиха за &quot;Капитал Daily&quot; от централата на марката в Барселона.</p>
<p>
	За разлика от преди, когато беше представена в България през договор за франчайз, сега испанската марка влиза директно на пазара. За целта в началото на тази година е регистрирано дружество &quot;Манго България&quot;, което е еднолична собственост на испанската &quot;Манго МНГ холдинг&quot;.</p>
<p>
	<strong>НОИ предлага нова формула за изчисляване на пенсиите</strong><br />
	<em>в. Сега</em></p>
<p>
	Промяна във формулата за изчисляване на пенсиите, която ще доведе до намаляване размера на сериозна част от новоотпуснатите пенсии, предлагат от Националния осигурителен институт. Осигурителните експерти лансират идея да отпаднат трите най-добри години преди 1997 г., които в момента участват във формулата за изчисляване на индивидуалния коефициент на всеки бъдещ пенсионер. Вместо това пенсията трябва да се смята само на база стажа след 1997 г. Именно доходите от тези три години в по-голямата част вдигат пенсиите на възрастните хора. Отпадането им при равни други условия ще намали новите пенсии, признават експертите. Те предлагат нов начин за изчисление на пенсиите и на работещите тежък труд. При него новоотпуснатите пенсии в първа и втора категория ще са по-ниски от сегашните, тъй като очакваният ефект е разходите за тях да намалеят средно с 6.2%.</p>
<p>
	Предложенията са част от доклад на НОИ, с който &quot;Сега&quot; разполага. Те са били обсъждани в консултативния съвет за оптимизиране на осигурителната система към социалния министър Йордан Христосков.</p>
<p>
	<strong>Офертата на РБ: коалиционен кабинет с двегодишен мандат</strong><br />
	<em>в. Сега</em></p>
<p>
	Реформаторският блок ще приеме участие в правителство на ГЕРБ само ако бъде подписано коалиционно споразумение с ясни ангажименти и срокове. Тази позиция ще отстояват 7-те партии в блока при преговорите за съставяне на кабинет по инициатива на ГЕРБ. Според тях правителството трябва да е с двегодишен мандат и с ясно мнозинство, което да не зависи от подкрепата на БСП и ДПС. Без споразумение реформаторите няма да подкрепят кабинет на малцинството на ГЕРБ, потвърдиха пред &quot;Сега&quot; лидерите на две от формациите в блока - Радан Кънев на ДСБ и Божидар Лукарски на СДС. На вчерашната си среща председателите на партиите от РБ решиха, че при евентуални коалиционни преговори няма да отстъпват от принципите, заложени в общата им програма. Радан Кънев отказа да участва в срещата заради липсата на утвърдени позиции от страна на останалите формации. Днес седемте лидери се събират отново, този път в пълен състав.</p>
<p>
	<strong>Собственикът на &quot;Миджур&quot; отрече да му е отнеман лицензът</strong><br />
	<em>в. Сега</em></p>
<p>
	Собственикът на взривилия се завод за утилизация в Горни Лом Валери Митков отрече МВР да му е отнемало разрешението за работа. Проверка на &quot;Сега&quot; в няколко съдилища вече опроверга твърденията на ръководството на вътрешното министерство, че лицензът на &quot;Миджур&quot; бил отнеман през 2007 и 2010 г., но съдът го връщал. Пред Нова телевизия Митков каза, че никога не се е налагало да обжалва затваряне на фабриката. По закон лицензът за утилизация се дава и отнема от директора на &quot;Охранителна полиция&quot;. От миналата седмица обаче от МВР упорито отказват да кажат има ли такива заповеди и от кои съдилища са били отменени.</p>
<p>
	Митков лансира версията, че причината за взрива е саботаж. Според него взривена по погрешка мина не може до доведе до такава силна експлозия. &quot;За мен, за да се случи такава експлозия, има външна намеса. Необходимо е да е имало няколко междинни детонатора с голяма мощност&quot;, каза той. Версия, че взривът не е случаен, пръв лансира лидерът на ГЕРБ Бойко Борисов. Вчера и военният министър Велизар Шаламанов не изключи това.</p>
<p>
	<strong>Градът на израелския хай-тек търси партньори в България</strong><br />
	<em>в. Стандарт</em></p>
<p>
	В Габрово ще проверя какви са възможностите за израелските компании и най-вече за бизнеса в Петах Тиква да развиват връзките с този български град. Това заяви след пристигането си в София Ицик Браверман, кмет на града Петах Тиква, известен с интензивното развитие на високите технологии, индустриите, медицината и образованието. На пресконференция в посолството на Израел с посланика Шаул Камиса Раз и кмета на Габрово Таня Христова Браверман подчерта, че няма ограничения за икономическите връзки между Израел и България и те могат да се развиват в широки мащаби. Кметът на &quot;технологичното чудо&quot; на Израел смята, че компаниите в Петах Тиква могат да намерят в Габрово нови пазари за продуктите си и да споделят опита си. Като се върна в Петах Тиква, ще предам на ръководителите на компаниите впечатленията си от Габрово с надеждата да поставим начало на един взаимно полезен процес на сътрудничество, каза Браверман.</p>
<p>
	<strong>Блокираха общински имоти в Смолян</strong><br />
	<em>в. Новинар</em></p>
<p>
	Частен съдебен изпълнител влезе в Община Смолян в сряда и прецизно описа имоти и автомобили, които са собственост на кметството. Става дума за пет леки коли, паркинга до хижа &bdquo;Студенец&rdquo;, терена до него, който е с площ 6 739 кв. м, както и атрактивен имот до хотел &bdquo;Смолян&rdquo; с площ от близо 6 декара.</p>
<p>
	Причината за своеобразния щурм на частния съдебен изпълнител е, че общината беше осъдена да заплати сумата от 444 589 лв. на фирмите &bdquo;Елмас&rdquo; ЕООД и &bdquo;СКАБ&rdquo; ЕООД.</p>
<p>
	Независимо от факта, че Общината обжалва решението във Върховния касационен съд, фирмите са инициирали процедурата по събиране на дълга. Първоначалната сума на иска е малко над 280 000 лв., но след всички такси, лихви и хонорари се очаква да надхвърли половин милион.</p>
<p>
	<strong>Бил Гейтс открива научен институт у нас</strong><br />
	<em>в. Новинар</em></p>
<p>
	Американският милиардер Бил Гейтс, който е сред най-богатите хора в света, възнамерява да открие в България клон на своя Институт за рискови научни изследвания.</p>
<p>
	В близките 10 години филантропът ще налее в институцията 10 млрд. долара, опитвайки се да помогне на човечеството да се справи със страшните болести и бедствия. Това съобщи проф. Джералд Полак от Вашингтонския университет, който оглавява института и организира у нас Деветата световна конференция посветена на уникалните свойства на водата.</p>
<p>
	Ученият посочи, че в България се намират 40% от минералните извори в Европа, което ни превръща в уникално място, което може да помогне за разгадаването на тайните на животворната течност.</p>
<p>
	Въпреки това Полак допълни, че планът за създаване на филиал на института у нас е все още в начален етап и не са ясни детайлите около осъществяването на проекта. Ако това се случи обаче, ще бъдат привлечени учени от цялата планета, които ще работят във всички сфери на науката.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
