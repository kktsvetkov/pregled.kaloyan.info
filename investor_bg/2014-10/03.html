

	<div class="art">
		<div id="article_text" class="s4">
			
			
			<p>
	<strong>Гръмнали са противопехотни мини от САЩ и Германия</strong><br />
	<em>в. Сега</em></p>
<p>
	Гръцки противопехотни мини от Втората световна война, които са били произведени в САЩ и Германия, са били обезвреждани във фабриката в с. Горни Лом. Това става ясно от доклад на международната кампания за забрана на противопехотните мини, в която членуват 100 държави. Гърция е имала ангажимент до март 2008 г. да унищожи 1 566 532 мини. Затова през юни 2007 г. е бил организиран търг, в който освен компанията &quot;Видекс&quot; е участвал и военният холдинг &quot;Терем&quot;. По-голямата част от тях обаче са били много опасни и трудно се обезвреждат, което е отказало военните от участието в конкурса. Интересна подробност е, че тези мини са били премахнати от границите с България, Албания и Югославия. Това означава, че взривателят не е бил отделен и те са били особено опасни. &quot;Знае се, че гръцките мини, обезвреждани в завода в Горни Лом, са много по-опасни от съветските, слагани у нас след 9 септември. Явно гърците са почнали да ги вадят и да ги пращат при нас да ги обезвреждаме&quot;, каза бившият зам.-кмет по сигурността на столичната община Иван Бояджиев пред БНР.&nbsp;</p>
<p>
	<strong>Всички са недоволни от новите цени на тока</strong><br />
	<em>в. Сега</em></p>
<p>
	Решението на ДКЕВР за новите цени на тока от 1 октомври очаквано бе посрещнато с недоволство и критики от всички по веригата. Ден след като големите енергийни потребители обявиха, че поскъпването ще им донесе сериозни загуби, вчера и топлофикациите се оплакаха от новите тарифи. &quot;Ще понесем допълнителни загуби през студените месеци&quot;, коментира за в. &quot;Сега&quot; председателят на Асоциацията на топлофикационните дружества Илия Николаев. И от ЧЕЗ са недоволни - защото смятат увеличението на тока за бита с 9.79% за недостатъчно. Промените в тарифите не решават и проблема на НЕК, защото ще донесат на компанията едва 200 млн. лева при натрупан само през последната година 1 млрд. лева дефицит.</p>
<p>
	&quot;Топлофикациите ще загубят 5-6 млн. лв. до края на годината, като най-рискови са дружествата в София, Пловдив и Плевен&quot;, обясни Илия Николаев. Той се надява, че евентуалното ново поскъпване на тока от Нова година ще компенсира част от загубите на топлофикациите.</p>
<p>
	<strong>&quot;Фронтекс&quot; е купила портфейл от 94 млн. лв. необслужвани заеми</strong><br />
	<em>в. Капитал</em></p>
<p>
	Компанията за събиране на вземания &quot;Фронтекс интернешънъл&quot; е купила портфейл от 94 млн. лв. (номинал) необслужвани потребителски кредити, съобщиха оттам. Продавач на портфейла е &quot;водеща небанкова финансова институция&quot;. От компанията посочиха, че няма как да съобщят името на продавача на портфейла. Според източници на &quot;Капитал&quot; продавачът е &quot;БНП Париба лични финанси&quot;, българското поделение на дружеството за потребителско кредитиране на френската банка BNP Paribas. Оттам не отговориха на запитването дали потвърждават информацията.</p>
<p>
	<strong>26 тютюнджии от страната учредиха ново сдружение за защита на правата си</strong><br />
	<em>в. Стандарт</em></p>
<p>
	26 тютюнопроизводители от Неврокопския край, Хасково, Кърджали и Свиленград учредиха ново сдружение днес в Хаджидимово. Целта на инициаторите е по този начин да защитават правата си. Скоро ще се направи и съдебна регистрация. Очаква се стотици тютюнджии да подкрепят нашето начинание. Учредяването се проведе в залата на общинския съвет.</p>
<p>
	&bdquo;Случи се нещо важно и ново. Всички 26 души сме от различни населени места. Трябват ни качествени хора, а не да са много на брой. Всички досегашни сдружения са политически зависими. Затова направихме нова асоциация, която ще се казва &bdquo;Басмъ&quot; - на името на сорта дребнолистен тютюн, който отглеждаме и с който сме известни по света. Няма да сме зависими от политиците. Ще гоним само нашите интереси, а не техните. Ще се защитаваме сами, след като политиците не го правят&quot;, заяви Иван Сабахлъков, тютюнопроизводител от Хаджидимово.</p>
<p>
	<strong>ВКС се дърпа за имотите на Галеви</strong><br />
	<em>в. Стандарт</em></p>
<p>
	За втори път Върховният касационен съд отказа да възобнови делото за имотите на дупнишките бизнесмени Ангел Христов и Пламен Галев, известни като Братя Галеви.</p>
<p>
	След като двамата бяха осъдени през май 2012 година на 5 години затвор като шефове и организатори на банда за рекет, успяха да избягат извън пределите на България и все още се укриват. Междувременно бившият главен прокурор Борис Велчев поиска делото срещу тях да бъде възобновено и да бъде отменена присъдата на Софийския апелативен съд в частта, в която двамата са осъдени и на конфискация от 1/3 от имуществото им. Повод за искането бе, че в присъдата не е посочено кои точно имоти на осъдените да бъдат конфискувани. В началото на годината ВКС прекрати производството, след като прокуратурата продължава да не може да посочи актуален адрес на дупнишките бизнесмени, за да бъдат призовани.</p>
<p>
	<strong>Първото кино на тезгяха за 1,5 млн. евро</strong><br />
	<em>в. Новинар</em></p>
<p>
	Първото кино в България - &quot;Модерен театър&quot;, се продава с 35 процента отстъпка за 1 500 000 евро, показа проверка на &bdquo;Новинар&rdquo;. В момента емблематичната сграда в центъра на София може да се купи за по-малко от 2 млн. евро, след като миналата година цената й беше с 800 000 евро по-висока. Любопитен факт е, че тя е обявена за продажба още от октомври 2012 г., но до момента никой не е платил за нея.</p>
<p>
	Миналата година се заговори, че има предприемачески интерес и новите инвеститори искат да я превърнат в модерен бар, но до днес тя все още е на тезгяха и то на промоция в топпредложенията на сайт за луксозни имоти.</p>
<p>
	Сградата е на четири етажа и е строена през 1908 година, след което е реконструирана и реновирана два пъти. Тя е популярна сред столичани като &bdquo;Модерен театър&rdquo;. Намира се на бул. &bdquo;Мария Луиза&rdquo; близо до Централните хали.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
