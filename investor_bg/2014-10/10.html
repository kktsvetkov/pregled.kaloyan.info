

	<div class="art">
		<div id="article_text" class="s4">
			
			
			<p>
	<strong>Пазарът на бързите кредити по домовете се преразпределя</strong><br />
	<em>в. Капитал Daily</em></p>
<p>
	Седем години след като придоби дружеството за потребителски заеми &quot;Джет файненс&quot;, BNP Paribas се отказва от един от продуктите си - бързи заеми по домовете. Най-общо причините са две - компанията майка не развива такава дейност и в българското дружество тя е най-нерентабилната. Не на последно място, излизането от сегмента съвпада със законови промени, ограничаващи този бизнес.</p>
<p>
	Раздялата стана видима през сделки за пакети кредити на &quot;БНП Париба лични финанси&quot;. Преди дни беше продаден портфейл от стари необслужвани кредити с номинал 94 млн. лв. на компанията за събиране на вземания &quot;Фронтекс интернешънъл&quot;. &quot;Капитал Daily&quot; научи, че през август част от бързите домашни заеми е купена от &quot;Изи кредит&quot;, които имат точно такъв основен предмет на дейност. Заради отказа от бизнеса близо 2000 свободни агенти са вече без тази си странична работа.</p>
<p>
	<strong>Пътната агенция кандидатства за 215 млн. лв. за ремонта на 309 км пътища</strong><br />
	<em>в. Капитал Daily</em></p>
<p>
	Агенция &quot;Пътна инфраструктура&quot; (АПИ) кандидаства пред управляващия орган на оперативна програма &quot;Регионално развитие&quot; със 17 проекта за близо 215 млн. лв. Те включват ремонта на 309 км второкласна и третокласна пътна мрежа из цялата страна. Агенцията се надява парите да дойдат от освободен ресурс по програмата, който трябва да се усвои до края на 2015 г.</p>
<p>
	Сред проектите, кандидатстващи за финансиране, са ремонт на пътищата Дупница &ndash; Кочериново &ndash; Рилски манастир, Видин &ndash; Брегово &ndash; сръбска граница, Момчилград &ndash; Крумовград, Драгичево &ndash; Рударци &ndash; Кладница, Видин &ndash; Лом &ndash; Козлодуй, Монтана &ndash; Лом, Камен - Драганово и др. За някои от отсечките има избрани изпълнители, за други в момента текат процедури. В петък например ще се отворят ценовите оферти за ремонта на 12 км от пътя Момчилград &ndash; Крумовград с прогнозна стойност 8 млн. лв.</p>
<p>
	<strong>Прокуратурата иска специални арести за нелегалните имигранти</strong><br />
	<em>в. Сега</em></p>
<p>
	Прокуратурата поиска извънредни мерки заради растящия поток от нелегални имигранти, превозвани от трафиканти на хора през Дунав мост и през границата със Сърбия. Окръжният прокурор на Русе Георги Георгиев алармира, че трябва спешно да се обособят буферни арести за чужденците, тъй като местните килии не могат да поемат големия брой задържани на границата. Той предлага в тези места да бъдат изолирани само обвиняеми, а не семейства с деца. &quot;Ако три поредни дни задържим по 60 човека, няма къде да ги настаним&quot;, предупреди прокурорът. Следващата седмица русенската прокуратура ще поиска имот от МВР и общината.</p>
<p>
	Вече втори месец полицията не може да разкрие каналите за трафик на азиатци и африканци от Турция, които изсипват големи групи хора в София или директно ги превозват в Румъния и Сърбия на път за Западна Европа. Построяването на скъпата ограда с Турция изобщо не попречи на каналджиите, а само вдигна мизата им. Сигурно е, че за да е толкова успешен трафикът, в него са замесени гранични служители и митничари. Според неофициална информация преминаването от Турция в Румъния и Сърбия транзитно през България струва поне 2000 евро.</p>
<p>
	<strong>НОИ ще плаща по-бързо болничния за болест над месец</strong><br />
	<em>в. Сега</em></p>
<p>
	Националният осигурителен институт ще изплаща по-бързо болничните при отсъствие повече от един месец. Новият срок, в който ще получаваме парите си при болест, ако отсъстваме от работа един и повече месеци, е до 5 работни дни след месеца, за който се отнася обезщетението. Очаква се обаче реално срокът да е дори по-къс от максималния. Това предвиждат промени в наредбата, публикувани за обсъждане вчера от социалното министерство. Когато служителят отсъства от работа по болест до един месец, срокът, в който обезщетението ще се изплаща, остава до 15 дни след подаването му в НОИ.</p>
<p>
	От 1 януари лекарите ще изпращат болничните листове по електронен път в НОИ, което освен по-краткия срок за изплащането им, ще спести и време на служителите и работодателите, които няма да ходят вече на място да подават документите. Електронната услуга ще улесни и служителите на НОИ, защото софтуерът ще проверява и контролира информацията от издадените болнични листове също в по-кратък срок, а и ще спести разходи.</p>
<p>
	<strong>Учителите ще се избират по нова процедура</strong><br />
	<em>в. Сега</em></p>
<p>
	Просветното министерство ще въведе задължителни стъпки, по които различните институции да проверяват сигналите за злоупотреба с деца в училище. Договорката е постигната по време на среща на служебния министър на образованието Румяна Коларова с ръководството на Националната мрежа за децата в четвъртък. Намеренията са и част от реакцията на институциите, макар и закъсняла, по случая с 13-годишното момиче от Четвърто помощно училище в София, чиито родители обявиха в социалните мрежи съмненията си, че срещу дъщеря им е упражнено насилие.</p>
<p>
	Следващата седмица започва работа по въвеждането на механизми за превенция на злоупотребите с деца в училищата и детските градини, съобщи Георги Богданов от НМД. В нея ще бъдат записани три основни промени - да се прецизира процедурата за подбор на учителите, да се опише ясно реакцията на институциите при сигнал за насилие над дете и да се проведат обучения и атестация на персонала.</p>
<p>
	<strong>Нов фонд на ЕС дава за малкия бизнес 79 млрд. евро</strong><br />
	<em>в. Стандарт</em></p>
<p>
	Нов фонд на ЕС за подпомагане на малкия и средния бизнес разполага със 79 млрд. евро за иановативно финансиране. Това е европейската програма за иновации &quot;Хоризонт 2020&quot;, чрез която може да се кандидатства директно в Еврокомисията в Брюксел. Възможностите за ползване на международни финансови инструменти, включително иновационния фонд, бяха представени вчера на форум, организиран от &quot;Сибанк&quot;.</p>
<p>
	Програмата дава възможност за средства да кандидатстват всякакви малки и средни фирми, включително и тези със стартиращ бизнес. Това обясни проф. Милен Балтов, зам.-ректор на Бургаския университет, който е контактно лице на програмата за България. По програмата най-много средства са отделени за промени в обществото - 29,7 млрд. евро, за науки за върхови постижения - 27,4 млрд. евро, за проекти, осигуряващи индустриално лидерство - 17 млрд. евро и т.н.</p>
<p>
	<strong>Свободният пазар сваля до 30% сметката за ток</strong><br />
	<em>в. Стандарт</em></p>
<p>
	Малките бизнес потребители ще могат да намалят до 30% разходите си за електроенергия, ако се включат в нова услуга, наречена &quot;На светло&quot;. Услугата дава възможност за избор на доставчик на електроенергията и договаряне на специален срок на договора без реално да бъде сменян мрежовият оператор (ЕРП-ето). На практика това е първа стъпка на малките фирми към свободния пазар на електроенергия. Услугата позволява на бизнес клиентите сами да избират доставчика си на енергия и свободно да договарят нейната цена, както и условията на доставката. Таксите за достъп и пренос обаче ще се заплащат към местното ЕРП на цени, които, както и сега, се определят от ДКЕВР.</p>
<p>
	<strong>МВнР с остра реакция срещу изказване на Рогозин</strong><br />
	<em>в. Новинар</em></p>
<p>
	Външното министерство на страната ни реагира остро срещу изказване в социалните мрежи на руския вицепремиер Дмитрий Рогозин, в което се осъжда намерението на българското правителство да подмени остарелите руски бойни самолети. Рогозин написа в &bdquo;Туитър&rdquo;: &bdquo;Някой си Шаламанов е убедил премиера Близнашки за пореден път да предаде Русия в полза на &quot;Ийгъл&quot; втора употреба&rdquo;.</p>
<p>
	Коментарът на външното ни министерство не закъсня и в сряда служебният министър Даниел Митов излезе с официално изявление. Той обяви, че България е суверенна държава, която взема самостоятелни решения, свързани със сигурността си. Външният министър изтъкна, че тези решения не подлежат на коментар от страна на висши представители на други държави.</p>
<p>
	<strong>Блокираха общински имоти в Смолян</strong><br />
	<em>в. Новинар</em></p>
<p>
	Частен съдебен изпълнител влезе в Община Смолян в сряда и прецизно описа имоти и автомобили, които са собственост на кметството. Става дума за пет леки коли, паркинга до хижа &bdquo;Студенец&rdquo;, терена до него, който е с площ 6 739 кв. м, както и атрактивен имот до хотел &bdquo;Смолян&rdquo; с площ от близо 6 декара. Причината за своеобразния щурм на частния съдебен изпълнител е, че общината беше осъдена да заплати сумата от 444 589 лв. на фирмите &bdquo;Елмас&rdquo; ЕООД и &bdquo;СКАБ&rdquo; ЕООД.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
