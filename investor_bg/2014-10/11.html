

	<div class="art">
		<div id="article_text" class="s4">
			
			
			<p>
	<strong>Пет министерства се провалиха в програмата &quot;Растеж на регионите&quot;</strong><br />
	<em>в-к Сега</em></p>
<p>
	Просветното и спортното министерство са се справили най-добре с инвестициите по придобилата скандална слава програма &quot;Развитие и растеж на регионите&quot;. При ресурс от 15.7 млн. лева просветата отчита договори за 15.24 млн. лв. за строителни дейности в университетите. Спортното министерство е с договорени 17.5 млн. лв. за изграждане на спортни площадки (20 млн. лв. общ ресурс). Пътната агенция също отчита добро изпълнение - с договорени 47 милиона от 50 млн. лв.</p>
<p>
	С над 50% усвояване е регионалното министерство. Останалите 5 министерства, включени в програмата, записват слаби и дори нулеви резултати, става ясно от справка на финансовото министерство. Тя е част от проекта за промени в постановлението, с което екскабинетът &quot;Орешарски&quot; през януари отдели близо 500 млн. лева от бюджета и ги разпредели за харчене по общини и министерства. Подялбата на парите се оспорва, но решението на съда ще дойде постфактум и ще има предимно морална тежест.</p>
<p>
	Пълни нули записват транспортното ведомство, което закъсня с конкурса за проектиране на интермодалния терминал във Варна (15 млн. лв.), и здравното, което не успя да усвои 24 млн. лв. за информационна система (12 млн. лв) и за развитие на спешната помощ (12 млн. лв.). Необяснимо се провалят и министерствата на околната среда и на правосъдието, които вечно се оплакват от безпаричие. На фона на тежките наводнения това лято МОСВ е усвоило едва 2.36 млн. лв. за управление на речните басейни при заложени 12 милиона, а за управление на отпадъците - 8.7 млн. лв. при ресурс от 17 млн. лв. Правосъдното ведомство е сключило договори за подобряване на работната среда в съдилищата за 3.4 млн. лв. - а разполагаше за целта с 30 млн. лв. Министерството на инвестиционното проектиране също не смогна с благоустрояването на малки населени места - договорени са 1.3 млн. лв. при ресурс от 6.4 млн. лв.</p>
<p>
	Както &quot;Сега&quot; писа, служебният кабинет реши да прекрати всички проекти, по които няма сключени договори към 17 септември, тъй като е очевидно, че те не могат да се изпълнят до края на годината, каквото е условието по програмата. Още тогава се разбра, че общините са работили доста енергично, но решението ще засегне повечето от включените в програмата 8 министерства, които не са напреднали особено с инвестициите.</p>
<p>
	Сега разчетите на МФ потвърждават тази картина. При общините, за които бяха заделени общо 289 млн. лв., се прекратяват само 6 от общо 368 проекта. С отпадането на финансирането за тези проекти и с реализирани икономии при други обществени поръчки се оформя сума от 15.3 млн. лв., които се явяват икономия за бюджета.</p>
<p>
	Хазната ще спести доста повече - почти 60 млн. лева - заради неспособността на повечето министерства да използват предвидените за тях общо 160 млн. лева.</p>
<p>
	Поради закъсняло стартиране дейностите по някои проекти ще преминат и в 2015 г. Разходите за тях - вероятно около 35 млн. лв. - ще са за сметка на бюджетите на съответните ведомства догодина.</p>
<p>
	<strong>В &bdquo;Арсенал&quot; откриват 1000 нови работни места</strong><br />
	<em>в-к Стандарт&nbsp;</em><br />
	<br />
	В казанлъшката оръжейна &bdquo;Арсенал&quot; ще бъдат разкрити 1000 нови работни места, а в производството ще бъдат инвестирани милиони левове за супер ново оборудване. Това съобщи изпълнителният директор на дружеството Николай Ибушев в интервю за местния заводски вестник по-случай традиционния празник на оръжейната.</p>
<p>
	Арсеналци отбелязват в петък 90 години от пребазирането на военните заводи в Казанлък. Разширяването и модернизирането на оръжейното производство щяло да засегне двата най-големи завода &ndash; 4 и 5, и цех 600 на основната площадка.</p>
<p>
	Вече са били закупени 20 супермодерни японски металообратващи машини с цифрово-програмно управление, които щели да пристигнат съвсем скоро в оръжейната. Големите инвестиции в оръжейното производство били резултат от сключените дългосрочни договори с чуждестранни партньори.</p>
<p>
	&bdquo;Най-радостното е, че част от тях са за съвсем нови оръжейни продукти като сълзотворни и ръчни гранати&quot;, казва шефът Ибушев. Според него времето, когато за всяка нова сделка са били назначавани на пожар нови оръжейници, а след това освобждавани или пускани в продължителен отпуск, е безвъзвратно отминало.</p>
<p>
	Това се потвърждавало и от сериозното увеличение на работните заплати с 20 на сто от 1 септември. Става дума за инженерно-технически кадри и служителите, които били около 40 на сто от няколкохилядния колектив на &bdquo;Арсенал&quot;.</p>
<p>
	<strong>EPIC: Търсим инвеститори за КТБ</strong><br />
	<em>в-к Стандарт&nbsp;</em></p>
<p>
	Финансовият консултант EPIC търси нови инвеститори, които да осигурят свежи пари за КТБ. Това гласи съобщение на EPIC, изпратено до медиите.</p>
<p>
	В него се посочва, че EPIC е упълномощен от основните акционери на КТБ - Генералния държавен резервен фонд (SGRF) на Оман и фирмата &quot;Бромак&quot; на Цветан Василев, да ги представлява пред БНБ и други български органи по въпросите, свързани с процеса на преструктуриране на КТБ и ТБ &quot;Виктория&quot;. В момента основната ни дейност е насочена към подобряване на диалога между българските държавни органи, международните институции и акционерите на КТБ, се посочва в писмото.</p>
<p>
	<strong>Управителят на БНБ Иван Искров стана член на The Bretton Woods Committee</strong><br />
	<em>в-к Стандарт&nbsp;</em><br />
	<br />
	Управителят на Българската народна банка Иван Искров прие покана за членство в The Bretton Woods Committee. Членството е възможно след изрична покана. Комитетът е политически неутрална мрежа от лидери от цял свят, чиято цел е да популяризира значимостта на международното икономическо сътрудничество и да насърчава ефективното функциониране на бретънудските институции като фактори за световно благосъстояние. Сред представените в Комитета институции са Международният валутен фонд, Световната банка, Световната търговска организация, банки за регионално развитие и институции, които предлагат финансова и техническа помощ с регионален фокус.</p>
<p>
	The Bretton Woods Committee определя като негово най-голямо богатство своите членове: избрани лидери от бизнеса, науката, публичния и неправителствения сектор, филантропи, както и бивши президенти и държавници. Почетни съпредседатели са Джими Картър, президент на САЩ (1977&ndash;1981) и Джордж Буш &ndash; старши, президент на САЩ (1981&ndash;1989).</p>
<p>
	Като член на комитета Иван Искров ще присъства на The Bretton Woods Committee&#39;s International Council Meeting. Сред гост-лекторите на тазгодишната среща ще бъдат &ndash; Кристин Лагард, управляващ директор на МВФ, Жан-Клод Трише, президент на ЕЦБ (2003&ndash;2011), Дан Таруло, член на УС на Федералния резерв на САЩ.</p>
<p>
	<strong>2 на сто от британците искат имот у нас</strong><br />
	<em>в-к Новинар</em></p>
<p>
	Малко над 2 на сто от британците възнамеряват да купят второ жилище у нас.&nbsp;Интересът им към имоти в България леко се е увеличил през септември.</p>
<p>
	Страната ни се изкачва с три позиции до 11-о място в месечната класация за желана дестинация за покупка на апартамент на онлайн изданието themovechannel.com. През август страната ни беше на 14-а позиция в класацията с 1,5 на сто от запитванията.<br />
	<br />
	Европа доминира инвестиционния пейзаж на пазара на ваканционни имоти, показват още анализите. В топ 20 на класацията влизат Кипър, Гърция, Хърватия, Албания и Унгария, като основен двигател на този сегмент от пазара остават традиционно Испания, Португалия и Италия.</p>

			<div style="display: block; clear: both; padding-top: 10px;"><i>По статията работи: <a href="znvygb:crgre.arlxbi@tznvy.pbz" id="worker_creator_email">Петър  Нейков</a></i></div>		</div>
	</div>

	<!-- Mobile payment branding -->
	
	
