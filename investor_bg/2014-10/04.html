

	<div class="art">
		<div id="article_text" class="s4">
			
			
			<p>
	<strong>Злоупотребите в българските гори стават все &quot;по-изтънчени&quot;</strong></p>
<p>
	<em>в-к Капитал Daily</em></p>
<p>
	В следобеда на 15 юни обичайното спокойствие в средногорското село Турия е разбито на пух и прах, когато двуметрова вълна по река Турийска връхлита селото. Макар и водосборна за местността, реката не успява да поеме огромното количество вода, изляла се с необичайно интензивния порой &ndash; един от многото, на които станахме свидетели това лято.</p>
<p>
	Жителите на село Турия обаче не смятат, че само дъждът е виновен за наводнените им къщи. Те разпратиха до медиите становище, в което посочват като причина &quot;безобразната сеч&quot; в горите около селото.</p>
<p>
	Незаконните сечи са парченце в пъзела от причини за наводненията в България това лято - в никакъв случай не единственото, нито пък основното. Според експертите причините са комплексни и включват както нетипичните за нашите географски ширини климатични прояви, така и тоталната липса на обществена подготовка за тях, остарялата инфраструктура, неадекватните реакции на властите и още, и още. Хората от Турия обаче не случайно се спират на това обяснение. Те знаят че в горите наоколо открай време се случва нещо нередно, което може би е подсилило ефекта от дъжда.</p>
<p>
	<strong>България се отказва от руските изтребители</strong></p>
<p>
	<em>в-к Сега</em></p>
<p>
	България се отказва категорично от трите модела руски изтребители, които са на въоръжение в армията - МиГ-29, МиГ-21 и Су-25. До 2020 г. те ще бъдат заменени от 8-10 нов модел западни изтребители. Това е записано в &quot;Националната програма България в НАТО и Европейската отбрана 2020&quot;. Документът бе одобрен от правителството и бе публикуван на сайта на МО. Аргументите за &quot;пенсионирането&quot; на руските машини са, че така ще се намали зависимостта от Москва и ще се освободи честотен спектър.</p>
<p>
	Програмата предвижда общо 9 проекта за модернизация. Така парите за отбрана ще достигнат близо 2 млрд. лв. в следващите шест години. Освен изтребителите ще има модернизация на белгийските фрегати в бойния флот и покупка на 2-3 нови патрулни кораба. Последните трябва да заменят руските, които според МО не могат да бъдат реновирани. Според авторите на документа корабите ще бъдат два вида и постепенно ще се въоръжават, за да могат да се използват в антитерористични операции, контрол на Черно море и спасяване.</p>
<p>
	<strong>Одобрен е планът за част от газовата връзка с Гърция</strong></p>
<p>
	<em>в-к Сега</em></p>
<p>
	Одобрен е подробният устройствен план на преминаващия през област Кърджари участък от българо-гръцката междусистемна газова връзка, съобщиха от Министерството на регионалното развитие.</p>
<p>
	Решението е на Националния експертен съвет към ведомството и в него са участвали представители на министерства, държавни агенции и общини, които имат отношение към реализацията на проекта. Той е изработен от фирмата &quot;Газтек БГ&quot;, участвала и в разработването на проекта за &quot;Южен поток&quot; на българска територия.</p>
<p>
	От фирмата -проектант твърдят, че са взели предвид всички възражения на общини, частни собственици на земи и институции по проекта. В тази връзка за 4 участъка в община Кирково и един участък в община Кърджали се прави ново проектиране, които са извън одобрения Подобрен устройствен план, посочват от регионалното министерство.</p>
<p>
	<strong>Работиш 12 часа, плащат ти за 8</strong></p>
<p>
	<em>в-к Новинар</em></p>
<p>
	Работодателите по родното Черноморие масово експлоатират своите служители и ги карат да работят извънредно, без да заплащат допълнително за труда им. Това показват проверките на Инспекцията по труда в Бургас.</p>
<p>
	&bdquo;В договорите е записан 8-часов работен ден, а на практика се оказват 10-12 часа&rdquo;, заяви директорът на ведомството Павлин Васков.</p>
<p>
	Работниците се трудят извънредно, а получават заплащане за 8 часа, което е крайно несправедливо спрямо тях, коментира той. Все пак се наблюдава радостната тенденция да не се сключват трудови договори на непълен работен ден, а положеният труд да е много повече.</p>
<p>
	<strong>БГ електромобили се зареждат от слънцето и вятъра</strong></p>
<p>
	<em>в-к Новинар</em></p>
<p>
	Напук на кризата родният бизнес не се предава и върви в крачка с новите световни технологии. В това може да се убеди всеки от посетителите на 70-ия Международен технически панаир в Пловдив, който ще бъде закрит днес. Там екипът ни научи и обнадеждаващата за българската икономика новина, че след около година и половина Видин и Варна ще се превърнат в центрове за производство на родни електромобили.</p>
<p>
	Новостта обаче е, че колите ще се зареждат от вятърна и слънчева енергия, така че по никакъв начин няма да замърсяват околната среда. Това разкри пред &bdquo;Новинар&rdquo; Дани Трифонов от варненската фирма &bdquo;ДЖИ-КА1&rdquo;. Проектът се финансира от Оперативна програма &bdquo;Развитие на конкурентоспособността на българската икономика&rdquo; 2007-2013 г. &bdquo;Идеята ни е да прокараме зелената идея в България, затова и разработихме прототипа на автомобила, като скоро ще започнем и масовото производство&rdquo;, обясни той. Една от разработките на иновативната компания е и ветрогенераторна централа, която да зарежда не само бъдещия електромобил, но и дома.</p>

			<div style="display: block; clear: both; padding-top: 10px;"><i>По статията работи: <a href="znvygb:oblbcbcbi@tznvy.pbz" id="worker_creator_email">Бойчо Попов</a></i></div>		</div>
	</div>

	<!-- Mobile payment branding -->
	
	
