

	<div class="art">
		<div id="article_text" class="s4">
			
			
			<p>
	<strong>Австрийски фонд придоби LLP Dynamics</strong><br />
	<em>в. Капитал Daily</em></p>
<p>
	Австрийският инвестиционен фонд New Frontier Group придоби софтуерния интегратор LLP Dynamics, който има представителство и в България. След закупуването местната компания ще се слее с IT гиганта XAPT, който също е собственост на австрийския фонд. Точната сума по сделката се пази в конфиденциалност, обявиха от IT компанията. Управляващият партньор за Централна и Източна Европа и миноритарен собственик на LLP Dynamics Божидар Крапчев единствено коментира, че става въпрос за милиони евро. Споразумение за сделката е постигнато през декември 2013 г. след шест месеца преговори, допълни Крапчев.</p>
<p>
	&quot;След сливането ще се превърнем в най-големия партньор на Microsoft за интегриране на бизнес решения в Централна и Източна Европа&quot;, коментира Стели Димитрова, изпълнителен директор на &quot;LLP Dynamics България&quot;.</p>
<p>
	<strong>Лошото правосъдие ни струва все по-скъпо</strong><br />
	<em>в. Сега</em></p>
<p>
	Лошото правосъдие струва все по-скъпо на бюджета на съдебната власт, т.е. на данъкоплатците. От януари до края на ноември 2013 г. съдебната власт е дължала 3 869 549 лв. обезщетения по Закона за отговорността на държавата и общините за вреди (ЗОДОВ). От тях са платени малко над 2.7 млн. лв. За забавените плащания се трупат и лихви. Това става ясно от справка, поискана от &quot;Сега&quot; от Висшия съдебен съвет по Закона за достъп до информация.</p>
<p>
	За цялата 2012 г. са изплатени 3 638 822 лв., а година по-рано - 3 602 859 лв. Оказва се, че съдебният съвет няма данни какви конкретни обезщетения са осъдени да платят съдът и прокуратурата, както и самият ВСС. В предходни години такава информация е била налична и предоставяна от съвета. По правило най-много обезщетения плаща държавното обвинение.</p>
<p>
	<strong>Културното министерство се раздели по казуса &bdquo;Божурище&ldquo;</strong><br />
	<em>в. Сега</em></p>
<p>
	Казусът около проваления опит на държавата да превърне в паметник бившето военно летище Божурище продължава да се усложнява, след като дори в културното министерство не са на едно мнение по въпроса. Най-старият аеропорт в България беше заменен за над 100 апартамента през 2005 г. През 2010 г. тогавашният културен министър Вежди Рашидов го обяви за паметник от национално значение. В края на ноември 2013 г. обаче частният собственик спечели дело във ВАС, с което заповедта на Рашидов отпадна. Седмица по-късно парламентарна комисия се захвана със случая.</p>
<p>
	Пред депутатите експерти от Националния институт за недвижимо културно наследство, който е подчинен на министъра на културата, обясниха, че направената от тях през 2010 г. оценка на летището е показала, че обектът отговаря на всички национални и международни стандарти за паметник на културата. Чиновниците се оплакаха, че от ВАС изобщо не са ги потърсили за становище по време на делото, въпреки че те били компетентният орган.</p>
<p>
	<strong>Частна фирма изпревари държавата за агнетата за Катар</strong><br />
	<em>в. Сега</em></p>
<p>
	Докато държавата почти две години не успява да се договори за износ на агнета за Катар, частна фирма е на път да стъпи на пазара в арабската държава. В края на миналата година е създадено съвместното дружество &quot;България - Катар Селскостопанска компания&quot; ООД , съобщиха от фирмата. В компанията, която ще се занимава с изкупуване, угояване и продажба на живи агнета и телета и на охладено месо, българската &quot;Тексима Трейдинг&quot; ЕООД и &quot;Катар Мениджмънт Ейджънси&quot; притежават по 50%. &quot;Тексима&quot; е един от големите български търговци с животински продукти с бази в цялата страна. От новото дружество вчера заявиха, че предстои да представят пълни подробности за проекта си.</p>
<p>
	В същото време стана ясно, че вече е изтекъл срокът на депозита от 50 милиона долара, които катарският държавен инвестиционен фонд вложи през септември 2012 г. в Българската банка за развитие. Парите бяха гаранция за интереса на Катар към съвместно производство на агнета у нас. Проектът обаче забуксува още на старта, а от отговор на земеделското министерство на въпрос на &quot;Сега&quot; стана ясно, тази сума вече не е в България.</p>
<p>
	<strong>Всяка десета медсестра в пенсия</strong><br />
	<em>в. Стандарт</em></p>
<p>
	Приблизително всяка десета медицинска сестра у нас е пенсионерка. Това показват данните на Българската асоциация на професионалистите по здравни грижи. Общо 28 628 са медицинските сестри в болниците и при джипитата у нас в края на 2013 г., 2458 от тях са пенсионерки. Същевременно средната възраст на тези специалисти е много висока - 49 години, което означава, че скоро няма да има кой да помага на лекарите.<br />
	У нас има реална криза с медицинските сестри, категорични са специалистите. На практика броят им е два пъти по-малък от нужния. По стандарт на един лекар трябва да има поне две сестри. У нас обаче съотношението е 1:1.</p>
<p>
	<strong>Лиценз за VII блок след 8 години</strong><br />
	<em>в. Стандарт</em></p>
<p>
	Лицензирането на проекта за VII блок в АЕЦ &quot;Козлодуй&quot; може да отнеме 8 години, стана ясно от думите на председателя на Агенцията за ядрено регулиране (АЯР) Лъчезар Костов. Той обясни, че за проекта &quot;Белене&quot; процесът е започнал през 2004 г., а АЯР е била готова да издаде лиценз през 2012 г. Това обаче не се случи, тъй като проектът беше спрян. Костов добави, че при решение за рестартиране на проекта &quot;Белене&quot; АЯР може да го лицензира за около седмица, тъй като работата е приключена. Според Костов експертите на АЯР вече са натрупали опит, който ще им помогне при работата по лиценза за VII блок. Заради еднаквия тип на реакторите за &quot;Белене&quot; и американския АР-1000 лицензирането на VII блок може да отнеме и по-малко от 8 години.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
