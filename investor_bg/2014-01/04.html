

	<div class="art">
		<div id="article_text" class="s4">
			
			
			<p>
	<strong>Започва извънредно отчитане на електромерите</strong></p>
<p>
	<em>в. &quot;Стандарт&quot;</em></p>
<p>
	Извънредно отчитане на всички електромери ще извършат служители на ЧЕЗ до 15 януари. Проверките са заради новата цена на тока. В тази връзка 356 служители ще работят допълнително по отчитането. Те ще имат удължено работно време и в почивните дни, обясняват още от ЧЕЗ.</p>
<p>
	Този месец фактурите ни ще имат данни за два периода &ndash; преди и след влизането в сила на новите цени на електроенергията. Абонатите не трябва да чакат извънредното отчитане, а да подадат сами данни за използваната енергия в първите дни на новата година, предупредиха от електроразпределителното дружество. По този начин няма да има спекулации, че са им отчетени некоректно данните на електромерите и ще улеснят работата на служителите от ЧЕЗ.</p>
<p>
	До 5-ти януари може да подадете своите данни от електромера на горещия телефон на дружеството, на сайта му или на гишетата на клиентските центрове. Тогава изтича срокът за самоотчет на абонатите на Енерго-про. От ЕВН приемат данни от електромери на клиентите си в петък и в понеделник, съобщава БНТ.</p>
<p>
	<strong>Обновяват гарите в Стара Загора и Шумен</strong></p>
<p>
	<em>в. &quot;Стандарт&quot;</em></p>
<p>
	Над 4 млн. лв. ще инвестира през 2014 г. НК &quot;Железопътна инфраструктура&quot; в ремонта на гари и други сгради. Това заяви за &quot;Стандарт&quot; генералният директор на компанията Милчо Ламбрев.</p>
<p>
	&quot;Най-голяма ще бъде инвестицията за обновяване на приемното здание на гара Стара Загора - около 1,515 млн. лв., чиято модернизация ще приключи през 2015 г. Ще рехабилитираме и гара Шумен, за която сме заложили към 730 хил. лв.&quot;, обясни още Ламбрев и допълни, че и тя ще бъде завършена през 2015 г.</p>
<p>
	&quot;Ще обновим и санираме и гара Нова Загора с около 450 хил. лева, съобщи Ламбрев. Изцяло или частично през тази година ще бъдат ремонтирани и гарите в Съединение, Хисаря, Шивачево, Баня, Труд и Габрово. Ще бъде укрепена и една подпорна стена на гара Хасково. Задачата ни е да приведем в съответствие с европейските изисквания всичките 310 гари и разделни постове в цялата страна&quot;, каза Ламбрев и допълни, че досега са обновени около 80 (25%) от тях.</p>
<p>
	&quot;Тази година ще продължим да работим и по рамковото споразумение за доставка на гумени настилки за жп прелезите, заяви още Ламбрев. През 2013 г. успяхме да подменим настилките на около 20 прелеза. Надявам се през 2014 г. да продължим по същия начин&quot;, каза Ламбрев и допълни, че така се намаляват предпоставките за катастрофи на прелезите с водачи, които нарушават Закона за движение по пътищата.</p>
<p>
	&quot;Когато прелезите са съоръжени с гумени настилки, водачите минават по-бързо, дори и когато са в нарушение, като така избягват удари с влаковете&quot;, обясни още Ламбрев. &quot;А когато старите дървени дюшемета на прелезите са в лошо състояние, водачът се съсредоточава в тях и не гледа откъде идва влакът&quot;, каза шефът на НКЖИ Милчо Ламбрев.</p>
<p>
	<strong>30% ръст на туристите в Пампорово</strong></p>
<p>
	<em>в. &quot;Новинар&quot;</em></p>
<p>
	Пампорово се пука по шевовете след Нова година. От началото на ски сезона е отчетен ръст на туристите от 30 на сто, съобщиха от курорта.</p>
<p>
	Предвижда се този сезон да бъде най-успешният за последните 10 години. Хотелите са резервирани до края на зимата, като закъснелите екскурзианти рискуват да не намерят свободни стаи.</p>
<p>
	В момента около 90 на сто от пистите са подходящи за ски заради изкуствения сняг. По-голямата част от гостите на курорта са българи, а чужденците са предимно британци, турци и гърци.</p>
<p>
	Междувременно от Велико Търново също отчитат бум на посетители в града. Близо 480 хил. души са посетили музейните обекти в старата столица, сочи статистиката на Регионалния исторически музей. Наблюдава се ръст както на български, така и на чуждестранни туристи. Царевец се посещава масово от ученици и студенти, допълниха от старопрестолния град.</p>
<p>
	<strong>Стопаните ще избират как да се облагат доходите им</strong></p>
<p>
	<em>в. Capital Daily</em></p>
<p>
	Физическите лица, които са регистрирани като земеделски производители и едновременно с това са регистрирани по Закона за данък върху добавената стойност вече ще имат право да избират реда за облагането на доходите от дейността им, съобщиха от НАП.</p>
<p>
	Тези доходи ще се облагат с данък върху годишната данъчна основа от стопанска дейност като едноличен търговец само ако земеделският производител избере този ред на облагане. Изборът ще става с декларация, която за 2014 г. ще се подава в срок до края на януари 2014 г.</p>
<p>
	В случай, че земеделците не подадат такава декларация за доходи придобити след 1 януари, те ще се облагат с данък върху общата годишна данъчна основа, като при формирането на облагаемия доход ще могат да приспадат само нормативно-определените разходи (60 или 40 на сто в зависимост от вида на произвежданата продукция).</p>
<p>
	Декларацията се подава лично от земеделския производител или негов упълномощен представител в териториалната дирекция на НАП по постоянен адрес на физическото лице. Декларацията може да се подаде и по пощата, с обратна разписка.</p>

			<div style="display: block; clear: both; padding-top: 10px;"><i>По статията работи: <a href="znvygb:qvzvgne.ihpuri@vairfgbe.ot" id="worker_creator_email">Димитър Вучев</a></i></div>		</div>
	</div>

	<!-- Mobile payment branding -->
	
	
