

	<div class="art">
		<div id="article_text" class="s4">
			
			
			<p>
	<strong>Данъчни по петите на брокерите</strong></p>
<p>
	В. Стандарт</p>
<p>
	Данъчните стартират проверки за укриване на доходи от брокерите на имоти.<br />
	Още в края на миналата година служители на Националната агенция за приходи са поискали информация от бранша за най-честите нарушения, които се правят при покупката и продажбата на имоти, научи &quot;Стандарт&quot;. Очаква се информацията, която са събрали да бъде използвана за осветляване на доходите на всички брокери и увеличаване на приходите в хазната. Оказва се, че повечето комисионни за сключени сделки или се укриват от данъчните, или се обявяват в много по-малък размер от реалния.<br />
	Друг сериозен проблем е изповядването на сделките на данъчна оценка, а не върху реалната им пазарна цена. Макар да е в ущърб на бюджета, подобна практика често се приветства от купувачите и продавачите, защото самите те плащат по-малко.</p>
<p>
	<strong>Фонд купи родна IT компания</strong></p>
<p>
	В. Стандарт</p>
<p>
	Мащабна сделка в IT сектора ще превърне родна компания в част от най-големия представител на Microsoft Dynamics за Европа. &bdquo;Стандарт&quot; научи, че LLP Dynamics България е придобита от австрийския инвестиционен фонд New Frontier Group с оборот от над 250 милиона евро годишно. Стойността на сделката се пази в тайна. Преговорите са продължили 6 месеца и са финиширали малко преди Нова година. Обект на придобиването е LLP Dynamics с присъствие в пет държави &ndash; България, Румъния, Чехия, Словакия и Унгария. След продажбата тя ще се слее със софтуерния гигант XAPT, също собственост на австрийския купувач. Крайният ефект ще бъде компания с общ оборот от над 35 милиона евро, над 350 служителя и офиси в Централна Европа, САЩ, Канада и Австралия.</p>
<p>
	<strong>Тотю Младенов пита Стойнев за ТЕЦ-а на Ковачаки</strong></p>
<p>
	В. Стандарт</p>
<p>
	Въпрос чрез медиите към министъра на икономиката и енергетиката Драгомир Стойнев отправи депутатът от ГЕРБ Тотю Младенов. Народният представител го пита вярно ли е, че в момента в министерството се работи по това 35 милиона лева от обещаните 50 милиона държавна помощ за рестарта на &quot;Химко&quot; да се дадат за ТЕЦ-а на завода, който е собственост на Христо Ковачки? От ГЕРБ ще проследят внимателно къде ще отидат тези 50 милиона.</p>
<p>
	<strong>Разцепва ли се БСП?</strong></p>
<p>
	В. Капитал Daily</p>
<p>
	За първи път от 1997 г., БСП може да се окаже със силна конкуренция вляво на европейските избори в края на май. В понеделник Ивайло Калфин, бивш министър на външните работи в тройната коалиция и кандидат за президент на БСП през 2011 г. обяви, че напуска водаческото място на делегацията на евродепутатите от левицата. &quot;Капитал&quot; научи, че писмото до Сергей Станишев е с дата 21 декември 2013 г., но от &quot;Позитано&quot; 20 помолили за дискретност. Очевидно съобщението на Калфин означава, че каквато и причина да е имало за отлагането му, тя е вече минало. Във вторник се очаква и втората крачка по посока участието на евродепутата в изборите за Европейски парламент (ЕП). Най-вероятно тогава ще бъдат представени лицата, които ще застанат зад кандидатурата му за нов мандат начело на листа, алтернативна на &quot;Позитано&quot; 20. Това ще са хора, гравитиращи около националната инициатива &quot;Алтернатива за българско Възраждане&quot; (АБВ) на бившия президент Георги Първанов.</p>
<p>
	<strong>Туроператори не приемат идеята за задължителен културен туризъм</strong></p>
<p>
	В. Сега</p>
<p>
	Туроператори не приемат идеята на депутатката от БСП Татяна Буруджиева да предлагат задължително към туристическите си пакети за почивка у нас и екскурзии, свързани с културен туризъм. Това тя ще предложи с промяна в Закона за туризма. Пред &quot;Сега&quot; вчера Буруджиева уточни, че независимо от това изискване към туроператорите все пак туристите не са длъжни да приемат офертата. Освен това независимо от евентуалната промяна в закона не се предвиждали санкции за фирмите. Червената депутатка каза, че е говорила с представители на бранша и срещнала одобрение както от туроператори, така и от представители на министерството на икономиката. Не можа обаче да отговори как е уреден този въпрос в други страни.</p>
<p>
	<strong>България рискува да бъде осъдена в Страсбург заради новия Изборен кодекс</strong></p>
<p>
	В. Сега</p>
<p>
	Временната парламентарна комисия за изработване на нов Изборен кодекс заседава вчера с амбицията изборите за Европарламент през май да се свикат по нови правила въпреки риска държавата да бъде осъдена в Страсбург. Проблемът е, че поради малкото оставащо време ще бъде нарушен Кодексът за добра изборна практика, изработен през 2003 г. от Венецианската комисия и прилаган в практиката на Европейския съд за правата на човека.</p>
<p>
	България вече бе осъдена по тази причина на 6 ноември 2012 г. по делото, заведено от партия &quot;Екогласност&quot;, заради промени в изборния закон три месеца преди парламентарния вот през 2005 г. Венецианската комисия смята, че минималният срок трябва да бъде поне 1 г. преди изборите, за да няма подозрения, че управляващите натъкмяват кодекса в последния момент. Подготовката за новия кодекс се следи от Венецианската комисия, чиито представители се очакват на проучвателна мисия през близките дни. Неин зам.-шеф е проф. Евгени Танчев, бивш председател на Конституционния съд.</p>
<p>
	<strong>По-високите детски ще се получат чак през февруари</strong></p>
<p>
	В. Сега</p>
<p>
	Първите по-високи детски надбавки ще се получат чак в края на февруари, тъй като тогава се плащат помощите за януари. Кои деца са втори за семейството, ще се установява от социалните служби по служебен път и не се налага родителите да подават допълнителни документи, ако вече са им отпуснати надбавките, уточниха вчера от Агенцията за социално подпомагане. Достъпът до детските и т.г. остава 350 лв. на член от семейството. През 2014 г. само за второ дете надбавките са увеличени на 50 лв., а за останалите си остават 35 лв. както досега.</p>
<p>
	<strong>Текстилни БГ фирми местят производствата си в Албания</strong></p>
<p>
	В. Новинар</p>
<p>
	Български текстилни фирми планират да изнесат производствата си в чужбина заради по-ниските заплати, които ще плащат, ако не наемат наш персонал.&nbsp;Дружества за работно облекло вече се готвят да се преместят в Албания или Македония, тъй като там цените на труда са двойно по-ниски, научи &bdquo;Новинар&rdquo;.&nbsp;Друга голяма текстилна компания пък от няколко години е с производство във Виетнам.&nbsp;&bdquo;Има изнесени български производства, което е обезпокоителна тенденция, но глобализацията е факт&rdquo;, коментира председателят на управителния съвет на Специализирания клъстер и институт по облекло и текстил Петя Милушева. Тя съобщи за &bdquo;Новинар&rdquo;, че от бранша предвиждат да щурмуват руския пазар.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
