

	<div class="art">
		<div id="article_text" class="s4">
			
			
			<p>
	<strong>България и Естония: Равен старт, две обиколки разлика на финала</strong></p>
<p>
	<em>в. Капитал Daily</em></p>
<p>
	Когато има визия накъде да върви една държава и тя се следва от политиците, независимо коя партия е на власт, нещата се получават. А предпоставките за просперитет са силни и работещи институции, прозрачна власт и добро образование.</p>
<p>
	Това накратко е формулата на успеха, която превръща Естония от &quot;малка, мрачна, назадничава бивша съветска република&quot; в пример за останалите държави от бившия социалистически блок. Историята на естонския преход беше разказана от президента на балтийската държава Тоомас Илвес по време на организираната от &quot;Капитал&quot; и КРИБ осмата годишна среща на бизнеса с правителството.</p>
<p>
	<strong>Корпоративна банка купува &quot;Креди Агрикол България&quot;</strong></p>
<p>
	<em>в. Капитал Daily</em></p>
<p>
	Френската Credit Agricole е подписала във вторник договор за продажба на българското си поделение &quot;Креди Агрикол България&quot;. Това потвърдиха пред &quot;Капитал Daily&quot; няколко независими източника, като се очаква официалното съобщение да бъде обявено в сряда. Купувач е Корпоративна търговска банка, а цената на сделката не е ясна на този етап. КТБ е публична компания и би трябвало да я обяви пред акционерите си.</p>
<p>
	Практиката с публични компании в България обаче показва, че това невинаги се случва. Така поредна западна банка се изтегля от пазара, а активите й се купуват от местен инвеститор. Според източниците на &quot;Капитал Daily&quot; КТБ, която основно е позиционирана в корпоративния сегмент, планира навлизане на пазара на банкиране на дребно и покупката на &quot;Креди Агрикол&quot; ще й осигури тази платформа.</p>
<p>
	<strong>Приключиха проучване на &quot;Хан Аспарух&quot;</strong></p>
<p>
	<em>в. Стандарт</em></p>
<p>
	Сеизмичните проучвания на блок &quot;Хан Аспарух&quot; в дълбоката част на Черно море са приключили на 16 януари, съобщиха от компанията OMV, която в консорциум с &quot;Repsol&quot; и &quot;Total&quot; изследва най-голямото ни потенциално газово находище.<br />
	Дейностите са продължили 210 дни, като освен 3D сеизмични изследвания на площ от 7740 кв. км, е било направено и 2D изследване на полоса от 3000 км.</p>
<p>
	&quot;Събраните данни ще помогнат на нас и партньорите ни да определим местонахожденията на двата проучвателни сондажа, които трябва да се проведат през 2015 и 2016 г.&quot;, заявява Ян Хуискес от Изпълнителния съвет на OMV. Той допълва, че въпросните дейности ще дадат информация за потенциала и количеството на залежите на газ в блок &quot;Хан Аспарух&quot;.</p>
<p>
	<strong>Трима искат лиценз за е-хазарт, 5 на опашката</strong></p>
<p>
	<em>в. Стандарт</em></p>
<p>
	Още три компании са поискали лиценз за организиране на онлайн хазарт на територията на България, а други 5-6 са отправили запитвания за условията за това, потвърдиха за &quot;Стандарт&quot; от Държавната комисия по хазарта (ДКХ).<br />
	Компаниите, подали документи за лиценз, са betfair.com (залози върху спортни състезания), pokerstars.com (онлайн казино) и &quot;Еврофутбол България&quot; (спортни събития). Засега единствените лицензирани организатори на интернет хазарт у нас са efbet.com и Български спортен тотализатор.</p>
<p>
	ДКХ с помощта на съда блокира достъпа до сайтовете за залози без лиценз, като ги вкарва в &quot;черен списък&quot;. Въпреки това нямаше желаещи да вземат лиценз и да плащат действащия през 2013 г. данък от 15% върху приходите от залози. Затова облагането на онлайн хазарта беше заменено от еднократна такса от 100 хил. лв. и такса от 20% върху разликата между събраните залози и изплатените печалби.</p>
<p>
	<strong>Драгомир Стойнев поиска облекчени правила за търговете на енергийните фирми</strong></p>
<p>
	<em>в. Сега</em></p>
<p>
	Държавните енергийни дружества трябва да провеждат търговете за обществени поръчки при облекчени условия. Това е една от препоръките в доклада на икономическия министър Драгомир Стойнев за състоянието на сектора. Сегашният закон е критикуван задочно от експертите на министъра, които настояват за съкратени срокове при избора на изпълнители, тъй като сегашните правила се отразявали пряко на безопасността и безаварийната работа на фирмите. Затова фирми като АЕЦ &quot;Козлодуй&quot;, НЕК, &quot;Марица-изток 2&quot; трябвало да избират фирми при облекчени условия в сроковете.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
