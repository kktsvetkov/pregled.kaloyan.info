

	<div class="art">
		<div id="article_text" class="s4">
			
			
			<p>
	<strong>Държавен подарък за Коледа</strong></p>
<p>
	В. Капитал Daily</p>
<p>
	Значително занижен и улеснен контрол от страна на държавата. Това е коледният подарък, който са напът да получат производителите и търговците на акцизни стоки, ако правителството одобри предложенията за нова наредба за измервателните уреди. С нея се облекчава контролът върху производството и складирането на стоки като тютюн, алкохол и горива (т.нар. Наредба №3). Проектодокументът се е появил на интернет страницата на Министерството на финансите (МФ) в последния работен ден преди коледните празници.&nbsp;</p>
<p>
	Наредбата определя къде, колко и какви измервателни уреди трябва да монтират компаниите, които търгуват или произвеждат акцизни стоки (цигари, алкохол и горива) в своите данъчни складове. Информацията от тях трябва да се предава в реално време към митниците.</p>
<p>
	<strong>Над половината работници в &quot;Ремотекс&quot; ще бъдат съкратени</strong></p>
<p>
	В. Капитал Daily</p>
<p>
	Повече от половината работници в завода за ремонт на тежка техника &quot;Ремотекс - Раднево&quot; ще бъдат съкратени до началото на май. Това съобщиха от КНСБ, като цитираха писмо от съсобственика и изпълнителен директор на предприятието Сабин Спахиев до Регионалната служба по заетостта - Хасково, изпратено с копие до още няколко институции и до синдикатите.</p>
<p>
	Междувременно от Министерството на икономиката съобщиха за &quot;Капитал Daily&quot;, че преговорите за закупуване на финансово затрудненото частно дружество от държавата продължават. Идеята компанията да стане собственост на Българския енергиен холдинг (БЕХ) обяви министър Драгомир Стойнев малко преди Коледа.</p>
<p>
	<strong>НОИ отчете почти пълно изсветляване на пазара на труда</strong></p>
<p>
	В. Сега</p>
<p>
	Неочаквани положителни тенденции на пазара на труда отчита НОИ през третото тримесечие на 2013 г., показват данните за макроикономическите показатели на социалното осигуряване. Според тях средният брой на осигурените се е увеличил с почти 310 000 души и стига до 2.934 млн. души от 2.643 млн. лв. тримесечие по-рано. За сравнение третото тримесечие на 2012 г. спрямо второто почти нямаше ръст на осигурените, които бяха около 2.74 млн. души. А увеличените до почти 3 млн. осигурени гонят показателите отпреди кризата.</p>
<p>
	<strong>Застраховките на туроператорите ще зависят от оборота им</strong></p>
<p>
	В. Сега</p>
<p>
	Застраховките на туристическите фирми ще се определят на базата на декларирания от тях оборот за предходната година. Това предвижда новата Наредба за условията и реда за сключване на договор за задължителна застраховка &quot;Отговорност на туроператора&quot;, обнародвана във вчерашния брой на &quot;Държавен вестник&quot;. Тя гарантира защитата на потребителите на организирани групови и индивидуални туристически пътувания в случаи, когато туроператорът не се разплати със свои контрагенти и доставчици, както и обезпечаването на потребителите на туристически услуги при настъпване на застрахователно събитие.</p>
<p>
	Минималният лимит на отговорност тръгва от 25 000 лева за оборот от 0 до 50 000 лева и достига до 1.4 милиона лева за обороти над 3 милиона лева. Когато се предлага туристическа услуга с обща цена с включен чартърен полет, лимитът на отговорност не може да бъде по-малък от 500 000 лева.</p>
<p>
	<strong>България все още е с най-сива икономика в ЕС</strong></p>
<p>
	В. Сега</p>
<p>
	България все още не може да се измъкне от челното място за най-сива икономика сред останалите страни в Европейския съюз. Делът на сенчестата икономика се равнява на 12.8 млрд. евро, или 31.2 на сто от брутния вътрешен продукт през 2013 г. Това сочат данните от изследване на консултантската компания &quot;Ей Ти Кърни&quot; (A.T. Kearney). За сравнение отличничката Швейцария има едва 7.1 на сто сив дял в икономиката. Той обаче се равнява на 36 млрд. евро.</p>
<p>
	<strong>БСП и ДПС без коалиция</strong></p>
<p>
	В. Стандарт</p>
<p>
	Няма нужда от коалиционно споразумение между БСП и ДПС. Това категорично заяви лидерът на движението Лютви Местан. Ден по-рано същата позиция защити и соцшефът Сергей Станишев.<br />
	Повод бяха призивите на евродепутата Ивайло Калфин и червените избраници Янаки Стоилов и Страхил Ангелов за договор между двете партии зад кабинета &quot;Орешарски&quot;.<br />
	Позицията на ДПС винаги е била, че правителството е експертно-политическо и споразумението за властта е неговата програма, припомни Местан.</p>
<p>
	<strong>Изнасяме повече ток за Сърбия</strong></p>
<p>
	В. Стандарт</p>
<p>
	България е започнала да изнася повече ток за Сърбия. Това става ясно от данните на ЕСО за реализираните междусистемни физически потоци на електроенергия от България към съседите.&nbsp;В понеделник в различните часове реализираният пренос към Сърбия се движи между 140 и над 176 мегаватчаса на час. А в началото на септември 2013 г. рядко са заминавали повече от 140 мегаватчаса на час, като има и моменти с нулев износ. В сравнение със средата на 2013 г. нещата са още по-добре, тъй като тогава има периоди с нито един мегаватчас енергия, изнесена към Сърбия. Даже обратното, тогава към мрежата на България е постъпвала енергия от западната ни съседка. Това обаче не е ток, потребяван от родни предприятия и битови клиенти, а такъв, преминаващ през България за Турция или Гърция.</p>
<p>
	<strong>Йордан Цонев: Подозираме в картел фирмите изкупвачи на тютюн</strong><br />
	<br />
	В. Новинар</p>
<p>
	Има информация, че фирмите, които изкупуват тютюна, са встъпили в картелно споразумение в опит да намалят цената и да приберат част от увеличената премия за тютюнопроизводителите. Това съобщи председателят на парламентарната комисия по бюджет и финанси Йордан Цонев от ДПС.&nbsp;Пред бТВ той обясни, че през 2014 г. е заложено увеличение от 40% на парите за премиите за тютюнопроизводителите.</p>
<p>
	<strong>Българи масово търсят работа в скандинавските страни</strong></p>
<p>
	В. Новинар</p>
<p>
	Интересът на българите към възможностите за работа в скандинавските държави е нараснал значително през последните 1-2 години.&nbsp;Развитата социална система и по-сериозното заплащане привличат нашенците, смята Даниела Пирянкова, експерт в Регионалната служба по заетостта в Пловдив.&nbsp;По думите й продължава устойчивата тенденция за търсене на български лекари, медицински сестри, ИТ специалисти и инженери в европейските страни, допълни Пирянкова.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
