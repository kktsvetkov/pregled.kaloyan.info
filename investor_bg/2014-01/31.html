

	<div class="art">
		<div id="article_text" class="s4">
			
			
			<p>
	<strong>Промените в правилата за кредитите влязоха в парламента</strong></p>
<p>
	В. Капигал Daily</p>
<p>
	Малките заеми до 400 лв. ще бъдат включени в обхвата на Закона за потребителския кредит (ЗПК), което ще подобри защитата на кредитополучателите, които ги ползват. Освен това управляващите предвиждат и разширяване на нормативната уредба, която засяга правилата за отпускане на ипотечни заеми.</p>
<p>
	Промените са разписани в законопроекта за изменение на ЗПК, който беше внесен в четвъртък от група народни представители от ДПС и &quot;Коалиция за България&quot; начело с председателя на комисията по бюджет и финанси Йордан Цонев. Предложените поправки предвиждат по-детайлно регулиране на начисляваните от банките и небанковите финансови институции такси, свързани с отпускане, обслужване и погасяване на кредитите, както и промяна в правилата за формиране на лихвените проценти по заемите. С проекта ще бъде въведена и част от изискванията, предвидени в новата европейска директива за ипотечните кредити.</p>
<p>
	<strong>Движението на АТВ-та в горите ще бъде забранено</strong></p>
<p>
	В. Сега</p>
<p>
	Спортните мотори и AТВ-тата вече няма да могат да се движат по горските пътища, а единствено по специално обозначени трасета. Това предвиждат приетите вчера от парламента на първо четене поправки в Закона за горите, предложени от Министерския съвет. Горските стопанства пък ще дават разрешение колко и какви други превозни средства и каруци могат да минават по тези пътища.</p>
<p>
	Промените предвиждат още всички фирми, регистрирани на територията на дадена община, да могат да участват в търгове за добив на дървесина във всички държавни горски и ловни стопанства, чиито територии попадат частично или изцяло в тази община. Държавните горски стопанства имат право да предоставят до една трета от годишното си ползване на дървесина за добив или за преработване на &quot;местни фирми&quot;.</p>
<p>
	<strong>Найденов вдига заплатите с 15%</strong></p>
<p>
	В. Стандарт</p>
<p>
	Чиновниците в Министерството на отбраната ще взимат по-високи заплати, стана ясно на среща на Ангел Найденов с представители на ръководствата на синдикати.<br />
	Ведомството е намерило резерви в бюджета си, които ще позволят 15% среден ръст на основните месечни възнаграждения. Промените ще засегнат около 7000 души и ще струват на министерството около 2,5 милиона лева. Заплатите на военнослужещите остават без промяна.</p>
<p>
	<strong>Стажантите ще получават поне минимална заплата</strong></p>
<p>
	В. Стандарт</p>
<p>
	Социалната комисия прие вчера предложените от МС промени в Кодекса на труда, с които се регламентират стажантските договори за младежи до 29 г., завършили средно или висше образование, но без трудов стаж. Те ще могат да се сключват от 6 до 12 месеца, а стажантите ще получават поне минимална заплата. Ще им се определя наставник, с когото трябва да се сключи анекс за допълнително възнаграждение. След края на периода младежите ще получават и документ, с който ще могат да доказват трудовия си опит. Така всеки, който иска да си обучи стажант, ще трябва да го назначи на специалния договор.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	
