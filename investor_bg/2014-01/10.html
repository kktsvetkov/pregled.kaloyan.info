

	<div class="art">
		<div id="article_text" class="s4">
			
			
			<p>
	<strong>Силна конкуренция за обновяването на парка пред НДК</strong></p>
<p>
	В. Капигал Daily</p>
<p>
	Конкуренцията за ремонта на територията от близо 160 декара около НДК се очертава да бъде доста голяма, след като 15 компании и обединения участват в поръчката. В четвъртък бяха отворени офертите в обявения от Столична община търг. Стойността му е 14.3 млн. лв., от които близо 5 млн. са по оперативна програма &quot;Регионално развитие&quot;, а останалите 9.3 млн. лв. ще дойдат от бюджета на София. Процедурата е разделена на пет обособени позиции, които включват инфраструктура, паркоустройство, водни площи, обществени тоалетни и видеонаблюдение, като всеки участник имаше право да кандидатства само по една от тях.</p>
<p>
	<strong>Кабинетът започна да прекроява бюджета още през януари</strong></p>
<p>
	В. Сега</p>
<p>
	Броени дни след обнародването на Закона за държавния бюджет първите корекции по него са на път да станат факт. 7 министерства ще получат близо 60 милиона лева за финансиране на допълнителни разходи, които не фигурират в одобрените им от парламента разчети. Част от тези разходи бяха ясни още при дебатите около приемането на бюджета и одобряването им със закъснение е пример за недобро планиране. Има обаче и добра новина - подобни корекции в разходите досега не бяха публични и се правеха по усмотрение на финансовия министър вместо с решение на правителството.</p>
<p>
	Промените станаха ясни, след като на сайта на финансовото министерство бе публикувано проектопостановление за изпълнението на държавния бюджет за 2014 г. То определя в детайли правилата за разпределение на бюджетните средства и по закон се приема най-късно до месец след обнародването на държавния бюджет.</p>
<p>
	<strong>Екооценката за 7-и блок на &quot;Козлодуй&quot; ще се обсъжда и с Румъния</strong></p>
<p>
	В. Сега</p>
<p>
	Предстои обсъждането на доклада за оценка на въздействието върху околната среда (ОВОС) за новия 7-и блок на АЕЦ &quot;Козлодуй&quot; и с Румъния. Това съобщиха пред &quot;Сега&quot; от атомната електроцентрала вчера. Както &quot;Сега&quot; писа вчера, в сряда бе разпространено критично становище по доклада за ОВОС от страна на Австрийския екологичен институт. Според експертите на Първа атомна обаче заключенията били твърде пресилени. Досега официални критики от съседните ни държави няма, а екооценката бе поискана от Австрия и от Румъния.</p>
<p>
	Докладът по ОВОС няма да бъде променен, но може да се допълни. Все още не се знае дали това реално се налага. От АЕЦ &quot;Козлодуй&quot; допълниха, че са отворени за среща с експерти от Австрия, но досега такава не е поискана. Обществените обсъждания по екологичната оценка на ядрения блок в рамките на България приключиха още през ноември м.г.</p>
<p>
	<strong>Данъчни с униформи ще спират камиони</strong></p>
<p>
	В. Стандарт</p>
<p>
	Данъчни със стоппалки и униформи ще спират камионите за проверка на пътя. Това предвижда нова наредба за осъществяване на фискален контрол върху рискови за хазната стоки, която е подготвена от Министерството на финансите. Данъчните от новото звено за &quot;Фискален контрол&quot; ще бъдат снабдени с ясно различими и видими, включително през нощта, обозначителни знаци.</p>
<p>
	Причината за това е, че те ще работят на смени по 24 часа в денонощието, като ще спират дори движещите се през нощта камиони. Облеклото на служителите задължително трябва да съдържа надписите &quot;Национална агенция за приходите&quot;, &quot;Фискален контрол&quot; и логото на НАП.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	
