

	<div class="art">
		<div id="article_text" class="s4">
			
			
			<p>
	<strong>Дрогериите dm ще отварят по 8 - 10 магазина годишно</strong></p>
<p>
	<em>в. Капитал Daily</em></p>
<p>
	Веригата дрогерии dm, която вече има 43 магазина в страната, ще продължи да отваря средно по 8 - 10 нови обекта и през следващите години. Това прогнозираха от ръководството на компанията, която отбеляза пет години присъствие на българския пазар.</p>
<p>
	Управителят на &quot;ДМ България&quot; Томас Кьок отчете, че за изминалата финансова година (октомври 2012 - септември 2013) дружеството е постигнало рекорден оборот от 31 млн. евро в страната и ръст на продажбите от 20.67%. Сходни са числата и за компанията майка, чието седалище е в австрийския град Залцбург. През 2013 г. нейните приходи са били 7.69 млрд. евро.</p>
<p>
	<strong>90 милиона лева от парите от винетки не са отишли за пътищa</strong></p>
<p>
	<em>в. Сега</em></p>
<p>
	Около 90 млн. лв. от приходите от винетки за 2013 г. не са отишли за ремонт на шосетата, а са потънали в държавния бюджет, макар в Закона за пътищата да е записано, че експлоатацията, поддържането, ремонта и реконструкцията на републиканските пътища се финансират от постъпленията от винетните стикери. Обещанията на администрацията при въвеждането на винетките също бяха, че всички пари от тях ще отиват за ремонт на пътищата.</p>
<p>
	По закон Агенция &quot;Пътна инфраструктура&quot; (AПИ) само събира постъпленията и ги внася в хазната. След това би трябвало да се върнат в агенцията чрез бюджета. Регионалният министър Десислава Терзиева и председателят на АПИ Стефан Чайков обаче признаха пред &quot;Сега&quot;, че това не се случва никога, но не могат да направят нищо. Чайков обясни, че получават по това перо с около 90 млн. лв. по-малко. В същото време всяка година приходите от винетки, които агенцията събира, се увеличават.</p>
<p>
	<strong>И Световната търговска организация ще казва за парите за тютюна</strong></p>
<p>
	<em>в. Сега</em></p>
<p>
	Експертите от земеделската комисия в Брюксел са на път да склонят да бъде променена схемата, по която българските тютюнопроизводители получават национални доплащания. Те обаче трябвало да питат и Световната търговска организация. Това каза вчера пред парламентарната комисия по земеделие министър Димитър Греков. Отговор се чакал до края на седмицата.</p>
<p>
	Страната ни е поискала от еврокомисаря по земеделие Дачиан Чолош референтния период, по който се раздават субсидии, да бъде променен на 2012-2013 г. В момента парите получават хора, които са садили тютюн в поне една от трите години между 2007 и 2009. Някои от тях обаче са се отказали от тютюна, а на тяхно място са влезли нови производители, които не получават нищо. Министър Греков даде пример с производител, който е произвеждал 77 тона тютюн между 2007 и 2009 г., вече се е отказал, но взима хиляди левове държавна субсидия.</p>
<p>
	<strong>Чатим от таблет по време на полет</strong></p>
<p>
	<em>в. Новинар</em></p>
<p>
	Чатенето в самолета вече е възможно. Пътниците на Wizz Air ще могат да ползват мобилните си телефони, електронни четци и таблети по време на полет, съобщиха от нискотарифната авиокомпания. Новите правила за използване на портативни електронни устройства на борда са издадени от Европейската агенция за авиационна безопасност (EASA) и приети от Гражданската въздухоплавателна администрация на Унгария, съобщи Money.bg.</p>
<p>
	Пътниците ще са задължени да изключват електронните устройства, когато екипажът не може да потвърди, че те работят в режим на полет и съответстват на критериите за ползване на борда на самолета.</p>
<p>
	<strong>Руските туристи с бизнес у нас</strong></p>
<p>
	<em>в. Стандарт</em></p>
<p>
	Руските туристи, които си купуват ваканционни жилища по морето, местят и бизнеса си у нас. Собствениците на апартаменти край плажа взимат и земеделска земя и правят оранжерии на площ от 100-тина декара. Други, които имат рекламни агенции в родината си, отварят офиси и у нас, защото персоналът тук е по-добре обучен, а и излиза доста по-евтино. Има и собственици на студиа за красота, които освен че купуват жилища, наемат площи във ваканционните комплекси и предлагат масажи. Това разказа Теофил Петров от GreenLife.</p>
<p>
	Повечето от чуждите собственици на ваканционни имоти у нас са жители на големите градове в Русия и имат малък собствен бизнес. Те държат да купят ново жилище, защото това е въпрос на престиж, каза Петров. Предпочитат да платят малко повече, за да получат точно това, което искат и дори подхождат с недоверие към прекалено евтини имоти. Тази година руснаците са много активни и с резервациите за лятото, каза Илиян Маринов, маркетинг мениджър в &quot;Грийн Лайф&quot;. Ако нещата продължат така, то 2014 г. ще бъде много добра за туризма ни, смята той.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
