

	<div class="art">
		<div id="article_text" class="s4">
			
			
			<p>
	<strong>Кражбите на автомобили растат силно</strong></p>
<p>
	<em>в. Капитал Daily</em></p>
<p>
	Кражбите на коли растат. Според застрахователи миналата година те са нараснали с около 50%, а по данни на МВР скокът е с 23%. Представите.ите на застрахователния бизнес са сигнализирали за тревожната тенденция в писмо до Конфедерацията на работодателите и индустриалците в България, което беше връчено на вицепремиера Даниела Бобева. Те предлагат правителството да предприеме конкретни мерки за защита на гражданите и застрахователните компании.</p>
<p>
	Според статистиката на МВР, получена по Закона за достъп до обществена информация, ръстът на кражбите е 23% (виж таблицата). От ведомство обаче не отговориха конкретно на въпросите на &quot;Капитал&quot;. Причината за разминаването в данните може да идва от процедурата, която е бавна - първоначално преписката за всяка изчезнала кола се образува като отнета с цел ползване, а едва след известен период от време делото се преквалифицира за кражба.</p>
<p>
	<strong>28 000 души не успяха да се пенсионират заради реформите на ГЕРБ</strong></p>
<p>
	<em>в. Сега</em></p>
<p>
	Повече от 28 000 българи не са успели да се пенсионират през двете години, през които действаха въведените от ГЕРБ по-тежки условия за пенсиониране. Общо пенсионерите са намалели с около 40 000 души през 2012 г., когато промените стартираха, и през 2013 г. Това показват предварителните данни на НОИ за изпълнението на бюджета за 2013 г.</p>
<p>
	През 2013 г. новите пенсионери са били 81 300, или с почти 8600 по-малко, отколкото година по-рано. През 2012 г., когато реформата стартира, намалението беше още по-драстично. Тогава в пенсия излязоха 89 900 българи - с 19 700 по-малко, отколкото през 2011 г. Средномесечният брой пенсионери през м.г. варира около 2.2 млн. за двете години, като за 2013-а има намаление с 21 700, а през 2012 г. - с 18 600.</p>
<p>
	<strong>Европарите за градско развитие се концентрират в 10 града</strong></p>
<p>
	<em>в. Сега</em></p>
<p>
	Лъвският пай от европейските пари за градско развитие по ОП &quot;Региони в растеж&quot; в следващия програмен период ще се концентрира в 10 града, а останалите 57 ще получат нищожни средства за следващите 7 г. България прави пореден опит да спаси намерението си да отвори програмата за 67 града, докато Брюксел иска ресурсът да се концентрира в 6-7 града. За да не изглеждат сумите смешни при разпределението, програмата е пренаписана почти изцяло, като ресурсът за градове е вдигнат почти двойно. Последният й вариант беше публикуван снощи без никакъв дебат.</p>
<p>
	За 67-те града вече има 724.4 млн. евро (без 20-те процента национално съфинансиране) при 234 млн. евро досега. 45% от тази сума ще се концентрира в 9-те най-големи града плюс Видин. Видин влиза в групата на големите по изричното настояване на председателя на Народното събрание Михаил Миков, който е депутат оттам, съобщи &quot;Медиапул&quot;. Столицата ще вземе близо 108.6 млн. евро, а всеки от другите девет - Варна, Бургас, Пловдив, Русе, Стара Загора, Плевен, Велико Търново, Благоевград и Видин - по 24 млн. евро.</p>
<p>
	<strong>Още десет частни болници</strong></p>
<p>
	<em>в. Стандарт</em></p>
<p>
	Още 10 нови частни болници ще се борят за парите на здравната каса. Заявленията за четири от тях са подадени през декември и още нямат лиценз. Това показва официална справка от здравното министерство. Останалите шест клиники вече имат разрешение за работа. Става въпрос за пловдивския диализен център &quot;Фърст Диализис Сървисис България&quot;, трите софийски - специализирана очна болница &quot;Пентаграм&quot;, МБАЛ &quot;Европа&quot; и МБАЛ &quot;Здравето 2012&quot;, специализираната кардиологична клиника &quot;Мадара&quot; в Шумен и МБАЛ &quot;Медицински комплекс Свети Иван Рилски&quot; в Стара Загора. С десетте нови частните болници у нас за първи път ще надминат 100. Държавните и общинските засега са близо два пъти повече. Здравните предприемачи бързат да изпреварят ограничителните мерки, за които се говори от доста време.</p>
<p>
	<strong>Крадат имоти с е-шперц</strong></p>
<p>
	<em>в. Стандарт</em></p>
<p>
	Нова вълна измами с помощта на електронен подпис залива страната, алармираха нотариуси и полицаи. Става дума за прехвърляне на фирми, имоти, коли и акции без знанието на собствениците им. Измамите стават с помощта на електронен подпис, който дава достъп на всеки негов притежател до масивите на Агенцията по вписванията и други институции. Така измамниците получават достъп до данните на собственици на фирми, подписите и печатите на нотариусите и начините за изповядване на сделките. Такъв случай бе регистриран в Плевен преди дни, където измамници успяха да отмъкнат фирмата на арендатор. Става дума за компанията &quot;Агро-бел 2001&quot; на бизнесмена Павел Стоименов, която има 20 млн. лв. оборот годишно.</p>
<p>
	&quot;По същата схема могат да откраднат не само фирмата, но и имота или колата на всеки българин. По-голямата прозрачност, която има сега в държавата, вече започва да се ползва за користни цели. Може да се злоупотреби с информацията, до която гражданите имат свободен достъп&quot;, коментира за &quot;Стандарт&quot; вчера директорът на плевенската полиция Йордан Каменов по повод последната виртуална кражба на бизнес. Работата по случая следи лично главният комисар на МВР Светлозар Лазаров. Притесненията на полицаите са, че този вид измами вадят на дневен ред големи пробиви в нормативната уредба. &quot;В търговския регистър излизат всички данни за фирмите, активите и пасивите, оборотите, годишните данъчни декларации.</p>
<p>
	<strong>Банката взима само ипотекиран имот</strong></p>
<p>
	<em>в. Стандарт</em></p>
<p>
	Радикални промени в законодателството, свързано с кредитите, готвят депутати от ДПС. Една от тях касае ипотечните кредити. С новите текстове, които ще бъдат предложени, на кредитополучателя ще бъде предоставена възможност дали да отговаря при невъзможност за погасяване на вноските до размера на ипотеката си. Така ако клиентът има два апартамента и ипотекира единия, банката няма да може да вземе и двата, за да покрие кредита. Според сегашното законодателство при предсрочна изискуемост на заема банката може да определи върху каква собственост да бъде наложен запор. Ако обаче клиентът отговаря до размера на ипотеката, най-вероятно лихвите ще са по-високи, каза председателят на бюджетната комисия към парламента Йордан Цонев.</p>
<p>
	<strong>Рекламираме се с ново лого</strong></p>
<p>
	<em>в. Стандарт</em></p>
<p>
	Ново лого ще рекламира страната ни като част от проекта за национален бранд на България. Старият графичен символ, който трябваше да ни служи за лице пред света, няма да се използва след скандала, който предизвика изображението, оприличено от някои на омлет. За разработване на национален бранд, част от който е и въпросното лого, бяха платени 1,6 млн. лв. по проект, финансиран от Брюксел. Изпълнителите обаче са поели ангажимент след четири срещи със зам.-министъра на туризма Бранимир Ботев да предложат нови варианти за символа, който да ни представя зад граница.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
