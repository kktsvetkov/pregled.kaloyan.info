

	<div class="art">
		<div id="article_text" class="s4">
			
			
			<p>
	<strong>Пишат закон за жилищата</strong><br />
	<em>в-к Стандарт</em></p>
<p>
	Министерството на инвестиционното проектиране ще пише закон за жилищата и ще обнови действащата стратегия за жилищната политика в страната. Това съобщи арх. Елза Лекова, главен експерт в дирекцията &quot;Жилищна политика и среда на обитаване&quot; във ведомството, на пресконференция по повод учредяването на коалиция за подобряване на жилищните условия в България &quot;Достоен дом&quot;.<br />
	<br />
	По думите на Лекова стратегията е остаряла и се налага да бъде обновена. Националната жилищна стратегия беше приета през 2004 г. В нея обаче са заложени на практика неизпълними цели заради липсата на финансиране - например обновяване на над 684 хил. жилища в периода 2006-2020 г., което би струвало над 4,1 млрд. лв. Коалицията за подобряване на жилищните условия в България е учредена от 18 организации, сред които е и Камарата на архитектите. Инициативата се осъществява като част от новия проект на Habitat България &quot;Достоен дом&quot;, финансиран чрез Финансовия механизъм на Европейското икономическо пространство за периода 2009-2014 г.</p>
<p>
	В България много хора продължават да живеят в условия, неприемливи за стандартите в ЕС. Особено тежка е ситуацията в селските райони - 81% от територията на България, обитавана от 42% от българите, посочват от Habitat. Над 18% от населението (3 пъти повече от средното за ЕС) има сериозни проблеми с жилището си, над 15% от българите нямат баня, а над 26% - вътрешна тоалетна.<br />
	<br />
	<strong>Държавата увеличава двойно бонусите за качество на вузовете</strong><br />
	<em>в-к Сега</em><br />
	<br />
	Правителството е на път да направи решителна крачка за промяна на модела за финансиране на държавните висши училища. Целта е ударно да се стимулират тези университети, които обучават най-добре подготвени за пазара на труда кадри. Това ще стане чрез сериозно увеличение на бонусите за качество за висшите училища, които имат висока приложимост на образованието и малък дял на дипломирани безработни. Идеята се предлага с проект на постановление на Министерския съвет, публикуван за публично обсъждане.</p>
<p>
	<strong>Новата контрабанда - тютюн и наливен алкохол</strong><br />
	<em>в-к Стандарт</em></p>
<p>
	Нарязаният тютюн и наливният алкохол са новият хит сред стоките, пренасяни нелегално през границата. Това показва годишният доклад на Агенция &quot;Митници&quot; за 2013 г.<br />
	<br />
	Почти седем пъти се е увеличило количеството задържан тютюн за последната година. 224 906 кг тютюн са спрени през 2013 г. при 34 465 кг за 2012 г., пише в доклад. За сметка на това обаче контрабандните цигари са намалели двойно - от 83,68 млн. на 44 млн. заловени къса. В топ пет на най-често задържаните марки цигари са Ruby Slims, Marble, Silver Arrows, Le Blanc Slims и RDG. Нов момент в трафика на цигари е контрабандата през сръбската и черноморската граница, отчитат от Митниците. Легално продадените количества нарязан тютюн също бележат ръст спрямо 2012 г. Докато количеството обложени с акциз цигари намалява с 0,5% (от 11,6 млрд. къса през 2012 г. на 11,5 млрд. къса през 2013 г.), то при тютюна има ръст от 22% (от 134,7 тона през 2012 г. на 163,8 тона през 2013 г.)<br />
	<br />
	С 10% се увеличават и количествата обложени с акциз пури (от 7,3 млн. къса през 2012 г. на 8 млн. къса през 2013 г.). Спад от 1,2% има при приходите от акцизи върху алкохола, които възлизат на 264,6 млн. лв. за 2013 г. В същото време митничарите са спрели контрабанда на 67 819 литра спиртни напитки и 82 946 литра вино. От агенцията отчитат, че по-големите количества са наливен, а не бутилиран алкохол, което е нова тенденция, характерна за 2013 г.</p>
<p>
	<strong>Оптимизират контрола над акцизните стоки</strong><br />
	<em>в-к Стандарт</em><br />
	<br />
	Оптимизират начина, по който се осъществява контролът над акцизните стоки. Това става с новата наредба на Министерството на финансите за контрола на митническите органи върху средствата за измерване на акцизни стоки. Според новите правила, Агенция &quot;Митници&quot; ще изисква от компаниите да монтират средства за измерване и контрол в четири конкретни точки на техния производствен процес. Това са точките на въвеждане, производство, складиране и извеждане на стоките, облагани с акциз, стана ясно от думите на зам.-министъра на финансите Людмила Петкова. Една от причините за оптимизиране на митническия контрол е това, че старата наредба не е изпълнила целта си за повишаване на приходите от акцизни стоки.<br />
	<br />
	Размерът на събрания акциз от цигари през 2012 г. (1,781 млрд. лв.) е на нивото от 2009 г. (1,764 млрд. лв.), въпреки че акцизът скочи с 48% до 150,46 лв. на 1000 къса. Паралелно с това старата наредба е предизвикала изключително високи разходи и за бизнеса, и за самата Агенция &quot;Митници&quot;. Старата наредба не дава достатъчно ясни разпоредби, което води до дублиране на точките за контрол, което от своя страна генерира огромен обем информация, която не е нужна и няма как да се обработи от митниците.<br />
	<br />
	&quot;Бизнесът преди е имал изключително високи разходи, за да се преведе в съответствие със старата наредба. В голяма част от обектите на компаниите, закупените пломби, уреди и други средства за контрол се оказват изцяло ненужни. В някои случаи, за да се монтират уредите дори се е стигало до промяна в производствения процес. Всичко това е било в тежест&quot;, посочи Петкова. По думите й, новата наредба ще повиши приходите от акцизи в хазната и няма да коства никакви допълнителни разходи, нито на бизнеса, нито на държавата.</p>
<p>
	<strong>Центърът на столицата грейва след две години</strong><br />
	<em>в-к Новинар</em></p>
<p>
	Центърът на София ще грейне с изцяло нов облик през 2016 г.&nbsp;Дотогава трябва да е реализирана една голяма част от проектите за нова визия на сърцето на столицата, ако обжалвания не спънат процеса. Това заяви в петък главният архитект Петър Диков. Той представи резултатите от конкурса за преобразяване на централната градска част, обявен от Столичната община, в който сили премериха няколко екипа архитекти.<br />
	<br />
	Фирмите, които спечелиха първите места в надпреварата, са &quot;Стефан Добрев Архитектура и Дизайн&quot; ЕООД за района около бул. &bdquo;Евлоги Георгиев&rdquo; и Перловската река, &quot;А.Д.А.&quot; ООД за участъка около ул. &bdquo;Граф Игнатиев&rdquo;, площад &bdquo;Славейков&rdquo; и ул. &bdquo;Цар Шишман&rdquo;, &quot;НИКОНСУЛТ&quot; ЕООД за района около Народния театър, Градската градина и ул. &bdquo;Раковски&rdquo; и &quot;А.Д.А.&quot; ООД за зоната около храм-паметника &bdquo;Св. Александър Невски&rdquo; и Ректората.<br />
	<br />
	&quot;Ако участниците приемат резултатите от класирането и не спънат работата с жалби, имаме готовност и желание още в края на годината да подготвим апликационните форми и да кандидатстваме за европейско финансиране&quot;, коментира той. Диков допълни, че средствата, необходими за реализацията на проектите, са в размер на 50 млн. евро.&nbsp;Те са заложени в плана за интегрирано градско развитие, който вече е одобрен от управляващия орган в лицето на ОП &bdquo;Регионално развитие&rdquo;, каза още той.</p>

			<div style="display: block; clear: both; padding-top: 10px;"><i>По статията работи: <a href="znvygb:crgre.arlxbi@tznvy.pbz" id="worker_creator_email">Петър  Нейков</a></i></div>		</div>
	</div>

	<!-- Mobile payment branding -->
	
	
