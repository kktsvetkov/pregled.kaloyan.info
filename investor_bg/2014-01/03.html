

	<div class="art">
		<div id="article_text" class="s4">
			
			
			<p>
	<strong>Даниела Бобева: Правилата за обществените поръчки ще се променят тази година</strong></p>
<p>
	В. Капитал Daily</p>
<p>
	Правителството ще насърчава банковото посредничество и извънсъдебното разрешаване на спорове между фирмите. Това каза в интервю вицепремиерът Даниела Бобева, която изрази надежда, че през настоящата година административната тежест, от която се оплаква бизнесът, ще намалее ефективно. Екипът й подготвя нови правила за провеждане на обществени поръчки и за управление на държавните дружества. Работи и по създаването на продукт, чрез който Българската банка за развитие да подпомага стартиращи бизнеси. В началото на 2014 г. Бобева е оптимист, че икономиката разполага с потенциал, който ще се реализира след премахването на спънки, които по думите й са просто концептуални.</p>
<p>
	<strong>Европейският торов лидер Borealis купи дял в &quot;Неохим&quot;</strong></p>
<p>
	В. Капитал Daily</p>
<p>
	Европейският лидер в производството на торове, австрийският Borealis, и бахрейнската банка First Energy Bank влязоха като акционери в българския торов завод &quot;Неохим&quot;. На 21 декември смесеното им дружество Feboran купи дела на ливанската Karifert International Offshore в димитровградското дружество, съобщиха от виенската централа на компанията. Новият акционер плати за 20.3% от капитала на &quot;Неохим&quot; 34.7 млн. лв., или по 64.8 лв. средно за акция, показва справка при инвестиционния посредник &quot;Райфайзен България&quot;, осъществил прехвърлянето.</p>
<p>
	<strong>Прогнози 2014: Строителството в капана на спада</strong></p>
<p>
	В. Капитал Daily</p>
<p>
	Спадът на строителството за поредна година не е новина. Както и очакването той да продължи през новата 2014 г. Причините са повече от ясни - почти пълната липса на частни инвестиции и на капиталови разходи от държавата и общините направи бранша силно зависим от обществените поръчки, финансирани от европейските фондове. А тъй като годината се очертава преходна между два програмни периода, има голяма вероятност да се окаже и нулева за нови проекти по тази линия.</p>
<p>
	По тази причина прогнозите на големите компании в сектора за 2014 г. са много различни &ndash; за някои тя е по-скоро време за приключване на започнато строителство и подготвителна за новия програмен период (2014 - 2020), докато други разчитат отделни поръчки от него да бъдат обявени още в рамките на следващите 12 месеца.</p>
<p>
	<strong>Правителството ще емитира 900 млн. лв. нов дълг само за месец</strong></p>
<p>
	В. Сега</p>
<p>
	Правителството ще емитира ударно дълг още в първия месец на 2014 г. Само за януари на вътрешния пазар ще бъдат пласирани държавни ценни книжа на обща стойност 900 милиона лева. Това става ясно от обявения от финансовото министерство емисионен календар с предстоящи търгове на държавни ценни книжа. Голяма част от парите ще отидат за авансово превеждане на преките плащания на зърнопроизводителите. По тази схема в началото на миналия февруари кабинетът на Бойко Борисов взе извънредно 800 милиона лева заем. Тогава опозицията остро разкритикува това решение, а заради несъгласието си с него тогавашният финансов министър Симеон Дянков подаде оставка.</p>
<p>
	<strong>Парламентът подхваща обещани и забавени закони</strong></p>
<p>
	В. Сега</p>
<p>
	Дълго бавени законови промени влизат в дневния ред на парламента през новия сезон, който започва в средата на януари. Част от намеренията са предизборни обещания. Сред реформите, които чакат развръзката си, са прословутите нови изборни правила, чисто новият Закон за горите, рекламираните промени в Закона за банките и кредитните институции плюс редица антимонополни промени. Очаква се окончателното приемане на поправки в Закона за обществените поръчки, които вече минаха на първо четене. Друга сфера, в която управляващите се канят да направят &quot;революция&quot;, е движението по пътищата. Тук обаче нещата все още са на ниво дискусия, която роди куп авангардни идеи, например да се глобяват пияните пешеходци.</p>
<p>
	<strong>Данъците с ПИК код</strong></p>
<p>
	В. Стандарт</p>
<p>
	Данъчните декларации ще се подават по интернет с помощта на персонален идентификационен код. ПИК ще смени електронния подпис, който сега е нужен за онлайн услугата, научи &quot;Стандарт&quot;. Все още обаче има юридически пречки, които трябва да се изчистят. Затова няма да е възможно подаването с код на декларациите за доходите от 2013 г. през следващите месеци, докато тече кампанията.</p>
<p>
	<strong>Данъчните следят вноските по заеми</strong></p>
<p>
	В. Стандарт</p>
<p>
	Данъчните да могат да следят кредитната история на гражданите и фирмите, искат от Националната агенция за приходи. По този начин лесно ще се засичат хората, които имат доходи, но не плащат данъци и здравни вноски. За целта данъчните трябва да имат достъп до Централния кредитен регистър към БНБ, където банките отразяват движението по всички кредити на граждани и фирми.<br />
	По този начин приходната агенция ще може да проверява дали човек има пари, за да погасява кредита си, но въпреки това не плаща за здраве.</p>
<p>
	<strong>В топ 10 сме за туризъм в света</strong></p>
<p>
	В. Стандарт</p>
<p>
	Страната ни се нареди сред най-атрактивните дестинации, които трябва да бъдат посетени през 2014 г. България е на осмо място в топ 10 на най-добрите туристически дестинации в класацията на британското туристическо издателство &quot;Раф Гайдс&quot; (Rough Guides). Според изданието страната ни ще бъде хит през настоящата година заради уникалното културно-историческо наследство, невероятните плажове и изобилието от минерални води. Като екстра се споменават и приятелски настроените хора и ниските цени за предлаганото разнообразие.</p>
<p>
	<strong>Започват отново недовършената спортна зала в Русе</strong></p>
<p>
	В. Новинар</p>
<p>
	Недовършената спортна зала в Русе все пак може и да бъде построена. Общината и частният инвеститор в смесеното дружество &bdquo;Проект Русе&rdquo; подписаха договор за покупко-продажбата на подземните гаражи.<br />
	Срещу преведените 2 млн. лв. от държавата общината получава малко над 22 на сто от гаражите, съобщиха от кметската управа. Останалата част ще се прехвърли, когато правителството даде още 7 млн. лв. и сделката бъде приключена окончателно.&nbsp;Областният управител на дунавския град Венцислав Калчев посочи, че парите трябва да дойдат от инвестиционния фонд с 500 млн. лв., създаден от кабинета за подпомагане на общините.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
