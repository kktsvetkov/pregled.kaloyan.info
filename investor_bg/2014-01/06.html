

	<div class="art">
		<div id="article_text" class="s4">
			
			
			<p>
	<strong>Бургаската рафинерия взе заем от 420 млн. евро</strong></p>
<p>
	<em>в. Капитал Daily</em></p>
<p>
	Най-голямото дружество в България по приходи &quot;Лукойл Нефтохим Бургас&quot; е получило кредитна линия в размер на 420 млн. евро, или 576 млн. долара, от няколко европейски банки. Това беше съобщено от Италианската експортно кредитна агенция (SACE) и от международните информационни агенции. Кредитът е за модернизацията на рафинерията посредством изграждане на инсталация за хидрокрекинг на гудрон, която трябва да повиши ефективността на производството на горива в Бургас. Проектът е на стойност 1.48 млрд. долара и беше започнат през 2012 г. Съоръжението трябва да бъде завършено до края на 2014 г. а през 2015 г. за започнат тестовете.</p>
<p>
	Синдикираният заем е сред рекордно големите, теглени от българско дружество. В новата корпоративна история на България има няколко случая на по-голямо финансиране - най-пресният е на държавния енергиен холдинг, който емитира през миналата година облигации за 500 млн. евро, а топ длъжник е била БТК, като при предпоследната промяна на собствеността телекомът и купувачът й поеха дълг от 1.65 млрд. евро.</p>
<p>
	<strong>Разрешението за строеж на барака за 14 дни</strong></p>
<p>
	<em>в. Стандарт</em></p>
<p>
	Информационен режим, който да облекчи процеса по издаване на разрешителни за строеж на малки обекти, планира да въведе с предстоящи промени в Закона за устройство на територията министърът на инвестиционното проектиране Иван Данов.</p>
<p>
	По този начин зелена светлина за изграждането на подобни постройки ще се дава за 14 дни, а не както е в момента заради сложната процедура голяма част от тях да се вдигат незаконно, обясни министърът. Не е нормално документите, които са нужни за вдигането на една барака, да са същите и да отнемат толкова време, колкото и за АЕЦ, категоричен бе Данов. През първите 6 месеца от съществуването си Министерството на инвестиционното проектиране е одобрило 5 проекта на обща стойност 134 млн. лв. Зелена светлина е получил проектът на община Несебър за реконструкция и разширяване на пречиствателната станция за отпадни води в Ахелой.</p>
<p>
	<strong>Нов етикет: Произведено в планината</strong></p>
<p>
	<em>в. Стандарт</em></p>
<p>
	Нов етикет ще отличава храните, които са произведени от суровини от планинските райони. Ще е подобен на този, който се използва за обозначение на еко и биопродуктите и ще важи за целия Европейски съюз. Целта е потребителите да разпознават продуктите, в състава на които са вложени суровини от свободно отглеждани животни или от растения, расли в чисти планински райони.</p>
<p>
	Към тези храни няма да има строги изисквания, както към продуктите, носещи етикета &quot;био&quot;. Въпреки това не всеки ще може да се възползва от новото означение. Очаква се правилата за това какво може да се нарича &quot;планински продукт&quot; и как точно ще се получава правото да се поставя подобен етикет върху продуктите да са готови през февруари или март 2014 г. Това съобщи Роджър Уайт, говорител на еврокомисаря по земеделие Дачиан Чолош. Засега различните страни отстояват свои позиции за това на какви условия трябва да отговаря планинският продукт.</p>
<p>
	<strong>Хипермаркети свалят таксите за БГ стоки</strong></p>
<p>
	<em>в. Стандарт</em></p>
<p>
	Някои от големите търговски вериги са премахнали т. нар. входни такси за продукти на български производители, които да се предлагат в тяхната мрежа. Това съобщиха за &quot;Стандарт&quot; от Министерството на икономиката и енергетиката (МИЕ).<br />
	Други вериги пък са предприели акции в подкрепа на продуктите на родните производители. Това е станало след проведените редица срещи на експерти от МИЕ с производители на храни, браншови организации и с представители на големите търговски вериги. Акцент в разговорите са били отношенията между българските доставчици на различни стоки и хипермаркетите.</p>
<p>
	<strong>Хисаря с най-нисък данък върху недвижимите имоти</strong></p>
<p>
	<em>в. Новинар</em></p>
<p>
	Община Хисаря има най-нисък данък върху недвижимите имоти в страната - едва 0,6 промила. Сравнително ниска се оказва и таксата за битови отпадъци в града, съобщи &quot;Дарик&quot;. Тя е в размер на 1,5 промила.</p>
<p>
	Като цяло ниските местни данъци и такси преобладават в цялата Пловдивска област. Това обаче не важи за самия Пловдив. Там размерът на данъците върху недвижимите имоти за област Пловдив през 2013 г. е 1,72 промила, а данъкът върху превозните средства - 1.58 лв./kW.&nbsp;През последната година пък се повиши данъкът върху превозните средства. България е сред страните от Европейския съюз с най-ниски данъци.</p>
<p>
	<strong>Обхватът на задължителната застраховка &quot;Гражданска отговорност&quot; пак тръгна надолу</strong></p>
<p>
	<em>в. Сега</em></p>
<p>
	Въпреки че към края на всяка година обикновено се наблюдава увеличение в броя на полиците по задължителната застраховка &quot;Гражданска отговорност&quot;, броят на застрахованите автомобили в последните дни на 2013 г. осезаемо е намалял. От Гаранционния фонд съобщиха пред &quot;Сега&quot;, че по предварителни данни към последния ден на 2013 г. полицата са сключили едва 83.73% от българските шофьори.</p>
<p>
	Покритието на &quot;Гражданска отговорност&quot;, изглежда, отново тръгва надолу, след като в края на юни миналата година застрахованите автомобили достигнаха рекордните за страната ни 85.39%. За ръста тогава вероятно е допринесъл увеличеният трафик през пролетта и лятото, когато по пътищата излизат немалко шофьори, които не използват автомобилите си през зимата, и сключват застраховката. Често тя е на разсрочено плащане и вноските се издължават само за времето, когато автомобилът е в употреба.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
