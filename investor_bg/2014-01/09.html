

	<div class="art">
		<div id="article_text" class="s4">
			
			
			<p>
	<strong>Да правиш бизнес в Сърбия - предимствата и проблемите</strong></p>
<p>
	<em>в. Капитал Daily</em></p>
<p>
	Да правиш бизнес в Сърбия не е лесно, но близостта кара десетки български фирми да опитват и успяват. Най-често напоследък пробиват в пътните проекти, но има и индустриални инвестиции и търговски дебюти. Пазарът е интересен, защото като България преди десет години и в Сърбия има потенциал за ръст на потреблението и приток на европейски фондове от предприсъединителния период. Наскоро пътностроителната &quot;Трейс груп холд&quot; обяви, че учредява дружество в Сърбия - New Bridges, което вече работи по проекти, а от &quot;ЕР Холдинг&quot; (бивш &quot;Енергоремонт холдинг&quot;) определиха страната наред с другата част на Западните Балкани като един от приоритетите си за международно развитие.</p>
<p>
	Западната ни съседка е и един от пазарите за продуктите на хигиенни препарати &quot;Фикосота синтез&quot;, като изпълнителният директор Красен Кюркчиев определи продажбите им там като добри. За друг производител на бързооборотни стоки &ndash; сладкарската &quot;Престиж 96&quot;, Сърбия е един от съседните пазари, където компанията планира да разширява продажбите си и да стъпи по-сериозно, обясни изпълнителният директор Анастасиос Панайотопулос.</p>
<p>
	<strong>&quot;Монбат&quot; ще модернизира заводите си в Монтана и Добрич с 8.3 млн. лв.</strong></p>
<p>
	<em>в. Капитал Daily</em></p>
<p>
	С 35% ще се вдигне производственият капацитет на заводите за акумулаторни батерии в Монтана и Добрич, съобщи пред &quot;Капитал Daily&quot; Атанас Бобоков, председател на съвета на директорите на &quot;Монбат&quot;. Модернизацията ще се извърши в рамките на настоящата година, без да се налага прекъсване на производствения процес. Тя ще струва 8.3 млн. лв., като почти половината средства се осигуряват безвъзмездно по оперативна програма &quot;Развитие на конкурентоспособността на българската икономика&quot;. Останалата част се поема от компанията, която е заделила собствени средства за технологичното обновление. То се очаква да доведе до ръст на продажбите още през настоящата година.</p>
<p>
	<strong>Китайци искат жп линията Русе-Варна</strong></p>
<p>
	<em>в. Стандарт</em></p>
<p>
	Сериозен интерес към модернизацията на най-старата жп линия в страната - Русе-Варна, е заявила китайската &quot;Чайна комюникейшънс кънстракшън къмпани&quot;. Това заяви за &quot;Стандарт&quot; министърът на транспорта Данаил Папазов. Инвестиционният интерес е бил проявен на среща на министър Папазов с представители на компанията по време на посещението му в Пекин през декември. Говорихме за отдаването на линията на концесия или за публично-частно партньорство от типа на съвместна експлоатация, посочи Папазов. Просто трябва да се намери подходяща форма инвестицията, която евентуално ще бъде направена, да бъде възвръщаема, допълни той.</p>
<p>
	Проектът за рехабилитация на линията Русе-Варна е изцяло подготвен и е включен сред проектите за европейско финансиране с 306 млн. евро по новата ОП &quot;Транспорт и транспортна инфраструктура 2014-2020&quot;.</p>
<p>
	<strong>1,8 млн. вакантни работни места в ЕС, в България само 4</strong></p>
<p>
	<em>в. Стандарт</em></p>
<p>
	1,8 милиона вакантни работни места са регистрирани на територията на Европейския съюз, от които само 4 позиции се намират в България, сочат данни в сайта на&nbsp;мрежата за посредничество и информация при намиране на работа &quot;Европейски услуги за заетост&quot;. Според информацията фрмите и работодателите от Евросъюза, които търсят да наемат работници са над 32 500.</p>
<p>
	Най-много вакантни работни места в ЕС са регистрирани във Великобритания - над 1,2 милиона. В Германия има обявени над 290 хиляди свободни работни места. В Белгия вакантните работни места са над 63 хиляди, в Швеция - над 44 хиляди, във Франция и Австрия по около 32 хиляди. В Исландия има 32 свободни места, в Лихтенщайн - 40, в Естония - 50, а най-малко -в България - обявени едва 4 вакантни работни места за хора, търсещи работа на територията на ЕС.</p>
<p>
	<strong>С 10-15% може да поскъпне строителството от тази година</strong></p>
<p>
	<em>в. Сега</em></p>
<p>
	С около 10-15 на сто може да поскъпне строителството на сгради у нас заради въвеждането на европейски норми в проектирането. Така например, ако досега 1 квадратен метър застроена площ е струвал 1000 евро, стойността му ще се вдигне до около 1100 евро. От 6 януари еврокодовете за проектиране, които се отнасят за носещата конструкция, са задължителни за всички сгради, които се строят по Закона за обществените поръчки от държавата и общините. От 2015 г. те ще важат и за всички частни сгради. Започнатите досега строежи ще бъдат завършени по стария ред. Това предвижда влязлата в сила преди три дни наредба на Министерството на инвестиционното проектиране.</p>
<p>
	<strong>Готвят се по-тежки условия за купуването на ниви от чужденци</strong></p>
<p>
	<em>в. Сега</em></p>
<p>
	Макар казусът с удължаването на мораториума върху покупката на земеделска земя от чужденци още да не е решен от Конституционния съд, депутати готвят нови, по-тежки условия за придобиването на поземлен имот у нас. Промените на Закона за собствеността и ползването на земеделските земи вече са готови и през следващата седмица ще бъдат внесени за обсъждане в парламента, заяви пред &quot;Сега&quot; депутатът от БСП и председател на комисията по земеделие Светла Бъчварова. По нейни думи законопроектът е бил обсъждан достатъчно дълго и се е стигнало до консенсус.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
