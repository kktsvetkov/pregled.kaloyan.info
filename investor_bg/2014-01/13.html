

	<div class="art">
		<div id="article_text" class="s4">
			
			
			<p>
	<strong>Собствениците на ПИБ не планират да я отписват от борсата</strong></p>
<p>
	<em>в. Капитал Daily</em></p>
<p>
	Основните собственици на Първа инвестиционна банка (ПИБ) Цеко Минев и Ивайло Мутафчиев не възнамеряват да отписват банката като публично дружество от Българска фондова борса - София. Това заяви за &quot;Капитал Daily&quot; Цеко Минев. Двамата общо вече са собственици на 85% от капитала на кредитната институция, след като на 9 януари 2014 г. всеки от тях придоби допълнително по 14.92 млн. акции. Така дяловете на всеки от двамата се увеличиха от 28.94% на 42.5%. Минев и Мутафчиев са получили разрешение от БНБ за придобиването на точно такъв брой акции от банката.</p>
<p>
	<strong>Строителството на &quot;Южен поток&quot; може да се отклони към съда</strong></p>
<p>
	<em>в. Капитал Daily</em></p>
<p>
	Конкурсът, който трябва да определи строител за българския участък на газопровода &quot;Южен поток&quot;, най-вероятно ще бъде атакуван пред Комисията за защита на конкуренцията (КЗК) и съда. Няколко фирми, които не успяха да подадат документите си за конкурса, вече са изявили недоволството си пред проектната компания &quot;Южен поток &ndash; България&quot; и твърдят, че са готови да отидат и до Съда на Европейския съюз. &nbsp;<br />
	&nbsp;<br />
	Причината за тяхното недоволство е безкрайно късият срок на конкурса &ndash; реално пет работни дни. Проектната компания &quot;Южен поток - България&quot;, в която акционери с равен дял са &quot;Газпром&quot; и Българският енергиен холдинг (БЕХ), обяви конкурса на стойност 3.5 млрд. евро на 21 декември, последния работен ден в България преди празниците, а крайният срок за подаването на документите беше 10 януари. Това се случва, след като предишният конкурс, започнал на 31 октомври с краен срок 15 ноември, беше прекратен с официален мотив оплакване на компании от късия срок. &nbsp;</p>
<p>
	<strong>Онлайн търговията позлати пощите</strong></p>
<p>
	<em>в. Стандарт</em></p>
<p>
	Броят на касовите апарати нарасна с над 9% за година и през декември те са 404 763 в цялата страна, сочат данните на Националната агенция за приходи. Явно въпреки трудната за правене на бизнес икономическа среда предприемачите не спират опитите си да се развиват и отварят нови магазини, будки и офиси. Друга причина за увеличаване на броя на касовите апарати е изсветляването на икономиката и по-съвестно отчитане на оборотите от всички търговци. Интересна подробност е, че броят на касовите апарати се увеличава във всички сфери на икономиката въпреки регистрираните фалити на фирми през миналата година.</p>
<p>
	Като най-голям ръст има в секторите, които се развиват най-добре в условията на криза. В търсенето на по-изгодни оферти през последните месеци рязко расте търговията по интернет. В резултат касовите апарати в обектите за предоставяне на пощенски и куриерски услуги са нараснали със 140% за година и през декември те вече са 5775 броя.</p>
<p>
	<strong>Магазини за дрехи втора ръка никнат като гъби</strong></p>
<p>
	<em>в. Стандарт</em></p>
<p>
	Магазините за дрехи втора ръка се увеличават с 16,5% до 1931 броя през 2013 г., което отразява свитите доходи на населението. Сериозен годишен ръст от 15,5% има и при обектите за предоставяне на финансови услуги, които вече достигат 1012 броя. Тук влизат офисите за даване на бързи заеми и събиране на просрочени кредити. Бързите заеми станаха особено популярни напоследък като вариант за закърпване на семейния бюджет.&nbsp;Сериозен ръст от 17% има и при стадиони, спортни зали, спортни площадки, басейни и други обекти за физическа култура и спорт, които достигат общо 1425.</p>
<p>
	<strong>БДЖ стопи дългове за 102 млн. лева</strong></p>
<p>
	<em>в. Стандарт</em></p>
<p>
	София &quot;Холдинг БДЖ&quot; стопи дълговете си със 102 млн. лв., съобщиха от транспортното министерство. Към 30 декември 2013 г. задълженията на железопътния превозвач са били малко над 624 млн. лв., Това е със 102 млн. по-малко от края на 2012 година. Само от края на април, месец преди идването на власт на кабинета &quot;Орешарски&quot;, дълговете на холдинга намаляха с 85 млн. лв. В сумата на погасените задължения от 102 млн. лв. е включена и операция по размяната на дълг срещу собственост, уточниха финансови експерти.</p>
<p>
	Първото заседание на работната група от финансисти на &quot;Холдинг БДЖ&quot; и кредиторите приключи в средата на декември в Германия. Това обясни пред &quot;Стандарт&quot; транспортният министър Данаил Папазов. От няколкото варианта за погасяване на задълженията на &quot;Холдинг БДЖ&quot;, които бяха обсъждани от началото на преговорите, се стигна до два, по които вече се работи, коментира Папазов.</p>
<p>
	<strong>46 врачки издават касови бележки</strong></p>
<p>
	<em>в. Стандарт</em></p>
<p>
	46 гадателки и ясновидки са се вързали дистанционно с НАП и отчитат с касови апарати доходите си, сочат данните на приходната агенция за декември. Като през изминалата 2013 г. броят им варира между 42 и 47 през различните месеци.<br />
	Броят на кина, театри и концертни зали бележи сериозен ръст от над 19% и достига 355 в цялата страна. Явно в условията на криза хората все по-често търсят различни развлечения, макар и да не са готови да отделят сериозна сума за целта.</p>
<p>
	В другата развлекателна група, където влизат циркове, панаири, увеселителни паркове, ботанически градини и зоопаркове, също има ръст - с над 13% до 231 броя. Дори в броя на библиотеките, музеите и галерии е отчетено увеличение с 10% до 436 броя. Добре през изминалата година се развиват и обектите за залагания и хазарт, които нарастват с 8% до 661 броя. В същото време обаче погребалните агенции (564 броя, +7,8%) значително изпреварват сватбените магазини (156 броя, +2,6%).</p>
<p>
	<strong>Показваме родни мебели на панаир в Кьолн</strong></p>
<p>
	<em>в. Новинар</em></p>
<p>
	12 български фирми от мебелния бранш ще участват на престижния Международен панаир за мебели и обзавеждане IMM Cologne // LivingInteriors 2014.&nbsp;Мероприятието ще се проведе от 13 до 19 януари в изложбения център KoelnMesse в германския град Кьолн. Българското участие се организира от Изпълнителната агенция за насърчаване на малките и средните предприятия (ИАНМСП), в изпълнение на проект за насърчаване на експорта, финансиран от Европейския фонд за регионално развитие чрез Оперативна програма &bdquo;Конкурентоспособност&ldquo; 2007 &ndash; 2013&quot;.</p>
<p>
	<strong>Енергийният холдинг търси 5 банки за парите си</strong></p>
<p>
	<em>в. Сега</em></p>
<p>
	Месец след като изтече крайният срок, в който дружествата с преобладаващо държавно участие трябваше да са разпределили парите си в поне 4 банки, Българският енергиен холдинг (БЕХ) обяви конкурс за избор на пет кредитни институции, с които да работи през следващата година. Това става ясно от обява на сайта на компанията. Крайният срок за участие в конкурса е 24 януари. Ако не се наберат достатъчно оферти, процедурата ще бъде прекратена и обявена наново.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
