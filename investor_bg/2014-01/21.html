

	<div class="art">
		<div id="article_text" class="s4">
			
			
			<p>
	<strong>Две компании искат да управляват енергийната борса</strong></p>
<p>
	В. Капигал Daily</p>
<p>
	Едно държавно и едно частно дружество искат да поемат функциите на електроенергийната борса в България. Съгласно закона за енергетиката в страната може да бъде издаден само един лиценз за оператор на борсата, а кой в крайна сметка ще го получи, ще бъде ясно до два месеца. Новият председател на Държавната комисия за енергийно и водно регулиране (ДКЕВР) Боян Боев обяви, че регулаторът ще издаде лиценза до края на март. Изборът е между държавната &quot;Българска независима енергийна борса&quot; и частната &quot;Българска енергийна борса&quot;.</p>
<p>
	През декември Българският енергиен холдинг (БЕХ), който обединява най-големите държавни енергийни компании, е учредил дружеството &quot;Българска независима енергийна борса&quot; с капитал от 50 000 лв., показва справка в Търговския регистър. В съвета на директорите на компанията са назначени Нина Чупарова, Вяра Маринова и Константин Константинов, като последният е изпълнителен директор. &quot;Капитал Daily&quot; изпрати запитване до пресслужбата на БЕХ дали новото дружество е подало заявление в ДКЕВР за лиценз за борсов оператор, но до редакционното приключване на броя не получи отговор. За амбицията борсата да бъде държавна съобщи преди Коледа министърът на икономиката и енергетиката Драгомир Стойнев.</p>
<p>
	<strong>Три оператора искат да организират онлайн хазарт</strong></p>
<p>
	В. Капигал Daily</p>
<p>
	Три компании са поискали лиценз да организират интернет хазарт на територията на България, съобщиха от Държавната комисия по хазарта (ДКХ) за &quot;Капитал Daily&quot;. Две от компаниите притежават световно известните сайтове betfair.com и pokerstars.com и съответно искат лиценз за събиране на залози върху спортни състезания и за онлайн казино.</p>
<p>
	Третата заявка за лиценз е от &quot;Еврофутбол България&quot;, които също искат да организират залози върху спортни събития. Това означава по-големи награди за печелившите залози, след като компаниите получат лиценз и започнат да се конкурират със сегашните играчи на пазара - &quot;Еврофутбол&quot; и Българския спортен тотализатор. Практиката показва, че коефициентите в чуждите сайтове за залагане са по-високи от тези в страната. От хазартния регулатор обясниха също, че още няколко онлайн букмейкъри и казина са поискали информация за условията, по които могат да се лицензират, и вече обмислят възможността дали да направят това.</p>
<p>
	<strong>Недоприетият закон за обществените поръчки ще трябва да се преправя</strong></p>
<p>
	В. Сега</p>
<p>
	Новият Закон за обществените поръчки, който още не е приет окончателно от българския парламент, вероятно в скоро време ще трябва да се преправя. Причината е, че в него не са включени част от новите правила за обществените поръчки, одобрени от Европарламента миналата седмица.</p>
<p>
	Според приетите от евродепутатите нови текстове единствено победителят в конкурса за обществена поръчка ще предоставя оригинални документи, а процедурата по избор ще се осъществява със стандартен &quot;европейски единен документ&quot;. Тоест участниците ще представят само декларации. В Брюксел очакват по този начин да се намали с 80% административната тежест за кандидатите в търговете. Въпреки че намаляването на бюрокрацията е заявено като основен приоритет на кабинета &quot;Орешарски&quot;, тази мярка не е включена в промените на Закона за обществените поръчки, подготвени от вицепремиера Даниела Бобева.</p>
<p>
	<strong>Протестиращи искат сами да си продават тютюна</strong></p>
<p>
	В. Сега</p>
<p>
	Законова поправка, която да позволи на тютюнопроизводителите да продават сами без акциз до 10% от продукцията си като нарязан преработен тютюн, обмислят да предложат протестиращи. Това заяви пред &quot;Сега&quot; вчера кметът на Сатовча и председател на Съюза на производителите на ориенталски тютюн Арбен Мименов. Акцизната ставка върху всеки килограм обработен тютюн у нас сега е 152 лв. &quot;Има прекалено много изисквания, които тютюнопроизводителите няма да могат да покрият, а и няма аналог на тази идея никъде&quot;, призна все пак той. роизводителите са започнали да проучват и пазара в Гърция като възможност за реализация на продукцията им.</p>
<p>
	<strong>2014г.: Пари за сметища, пътища и нови технологии</strong></p>
<p>
	В. Стандарт</p>
<p>
	2,1 млрд. евро от Брюксел може да влязат в икономиката ни до края на годината. Това е сумата, която остава да усвоим за проекти, предвидени в изминалия период 2007-2013, показват предварителните разчети на правителството. Парите трябва да бъдат разплатени от държавата с изпълнителите по сключените към момента договори. След като бъдат сертифицирани разходите и бъдат направени нужните проверки от страна на Брюксел, управляващите органи ще получат обратно средствата. Най-много пари се очаква да бъдат разплатени по ОП &quot;Околна среда&quot; - 426 млн. евро. Най-вероятно през март ще бъдат възстановени плащанията от страна на Брюксел по програмата, които бяха замразени през ноември.</p>
<p>
	<strong>Родните милионери се удвоиха в кризата</strong></p>
<p>
	В. Стандарт</p>
<p>
	Депозитите със суми над 1 млн. лв. имат ръст от 114% в годините на криза. В периода март 2009 г. - септември 2013 г. милионерските депозити са нараснали от 325 до 696 броя, пресметна profit.bg. По-голямо повишение (над 185%) БНБ отчита само при депозитите за над 100 хил. лв., където вече има регистрирани над 36 000 влога. За сравнение, в началото на 2009 г. те са били 12 680 броя. Ръстът на големите депозити, от една страна, може да се обясни с несигурността, в която хората предпочитат да не потребяват, а да спестяват. От друга страна, по влоговете за физически лица има по-високи лихви от тези по депозитите на фирми.</p>
<p>
	<strong>Турски бизнесмени изкупуват Пловдив</strong></p>
<p>
	В. Стандарт</p>
<p>
	Турски предприемачи търсят да наемат или купят имоти в Пловдив. Това обикновено са хора, които започват собствен бизнес у нас или разширяват мрежата си от офиси. Те търсят и места за производство или търговия, както и складове. Това става ясно от годишния анализ на Сдружението &quot;Брокери на имоти&quot;. Засега обаче интересът на чуждите бизнесмени не се е отразил върху цените в района и те остават стабилни. Данните на брокерите показват, че освен турците най-активни в покупките на имоти у нас са граждани и фирми от Русия, Гърция, Кипър, Израел, Македония. Следващите желаещи да купят имот у нас, ще са богати граждани на рискови държави от Близкия изток и Африка, прогнозират от браншовата организация.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	
