

	<div class="art">
		<div id="article_text" class="s4">
			
			
			<p>
	<strong><span style="font-size: 12px;">Бинго залите и лотариите плащат само 10% данък печалба</span></strong></p>
<p>
	В. Капитал Daily</p>
<p>
	От началото на тази година бинго залите, организаторите на томболи и на лотарийни игри плащат само 10% данък печалба. Така те се превръщат в единственото изключение от общия режим за облагане на хазарта. Това е тълкуванието на Националната агенция за приходите (НАП) за промените в Закона за корпоративното подоходно облагане и за хазарта, които касаят тази дейност и са в сила от януари 2014 г.</p>
<p>
	Оказва се, че при гласуване на второ четене в зала на законовите поправки през декември депутатите, експертите към бюджетната комисия и Министерството на финансите са пропуснали да отбележат какво точно да е алтернативното облагане за хазартната дейност от лотарии, томболи и числови лотарийни игри Бинго и Кено. Досега за тях се дължеше 15% върху оборота, т.е. данъчната тежест беше значително по-голяма.</p>
<p>
	<strong>Заплатите на висши чиновници, кметове и депутати ударно растат</strong></p>
<p>
	В. Сега</p>
<p>
	Правителството и парламентът показаха изключителна щедрост, въпреки че кризата все още не е приключила. Вчера стана ясно, че МС е увеличил рязко максималните заплати за висшата администрация. А депутатите размразиха месечните си възнаграждения, които не бяха пипани 4 г. заради солидарност с българските граждани.</p>
<p>
	Разликите в максимално позволените месечни възнаграждения на членове на политическите кабинети на министрите, шефове на държавни агенции и комисии, областни управители и кметове надхвърлят 1000 лв. Дали заплатите на конкретните лица ще бъдат увеличени до новия лимит обаче, зависи от възможностите на вече определените бюджети за възнаграждения.</p>
<p>
	<strong>Държавният дълг се увеличи с 1.3 млрд. лв. само за месец</strong></p>
<p>
	В. Сега</p>
<p>
	Правителството се похвали, че в края на 2013 г. държавният дълг е спаднал до 14.1 млрд. лева, но още в първия месец на новата година картината бързо се променя. Вчера по поръчка на Министерството на финансите БНБ набра 400 млн. лева чрез продажба на държавни ценни книжа. Това е последната емисия от януарския календар на МФ. Още на 3 януари бяха пласирани ДЦК за 400 млн. лева, последваха още два аукциона по 50 милиона. Така само през януари новият държавен дълг вече е 900 млн. лева, а скоро ще достигне 1.3 млрд. лева, тъй като за 3 февруари е планирана още една едра емисия за 400 млн. лева.</p>
<p>
	Една от причините за ударното трупане на нов дълг още в началото на годината е поетият от правителството ангажимент към земеделците да получат целия пакет евросубсидии, както и национални доплащания в края на януари. В началото на 2013 г. правителството на ГЕРБ също покри големите агроплащания с дълг.</p>
<p>
	<strong>Български компании ще строят селища в Мароко</strong></p>
<p>
	В. Стандарт</p>
<p>
	Български компании имат шанса да изграждат селища със социални жилища в Мароко. Това стана ясно след посещението на родна делегация в африканската страна през януари. Тя беше водена от почетния консул на Мароко у нас и председател на строителната камара Светослав Глосов и министъра на инвестиционното проектиране Иван Данов. Българските строители се ползват с много добър имидж в Мароко. И в момента там има наши работници, останали в страната, след като са приключили договорите им с държавното предприятие &quot;Техноекспортстрой&quot;. Български работници изграждат редица обекти в африканската страна, обясни Глосов. По-големи шансове за родния бизнес обаче ще има след подписване на двустранна спогодба между двете държави.</p>
<p>
	<strong>Църквата с фирма</strong></p>
<p>
	В. Стандарт</p>
<p>
	Свeтият синод смята много скоро да си направи фирма. Тя ще стопанисва имотите на църквата в София и в цялата страна. Митрополитите още нямат решение, но сред тях има нагласа за подобна стъпка, научи &quot;Стандарт&quot;. Има вариант да се направи и сдружение &quot;Синодални имоти&quot;.&nbsp;На заседание миналата седмица архиереите са се отказали да поверят този бизнес на външна фирма. Кандидати за това са били &quot;Смарт брокерс&quot;, &quot;Адрес&quot; и &quot;Алдес&quot;, съобщи сайтът dveri.bg. Създаването на търговско дружество ще се наложи, за да не се налага патриарх Неофит да разписва нотариални покани например. Иначе църквата може да управлява имотите и без фирма, тъй като Българската патриаршия е регистрирана като юридическо лице и има право на тази дейност.</p>
<p>
	<strong>Чужденци купуват БГ ниви след 3 години в страната</strong></p>
<p>
	В. Стандарт</p>
<p>
	Чужденци, които искат да купят земя в България, ще могат да го направят само ако са пребивавали в страната ни поне 3 години. Това предвиждат законодателни промени, подготвяни от управляващите, които се очаква да бъдат гласувани до месец, съобщи bTV. От 1 януари 2014 г. пазарът на българска земя е отворен и достъпен за европейските граждани, но интерес към сключването на сделки няма, твърдят собствениците на земи.</p>
<p>
	<strong>Плащат на фермерите до четвъртък</strong></p>
<p>
	В. Новинар</p>
<p>
	Фермерите ще получат пари по сметките си, отпуснати от фонд &bdquo;Земеделие&rdquo;, до четвъртък. Превеждането на директните плащания на площ за стопанската 2013 г. започна в понеделник, съобщиха от фонда.&nbsp;За декар земеделците ще получат около 30 лв., като условието е документите им да бъдат изрядни.&nbsp;&bdquo;Средствата са налични, така че основният ресурс от 1,08 млрд. лв. ще бъде пуснат в срок, както обещахме&rdquo;, съобщи зам.-министърът на земеделието Явор Гечев.</p>
<p>
	<strong>Каймаканов връща в съда 30-милионния заем</strong></p>
<p>
	В. Новинар</p>
<p>
	Областният управител на Пловдив Венцислав Каймаканов отново ще атакува в съда решението на кмета Иван Тотев да изтегли 30-милионен заем.&nbsp;Още през миналия септември губернаторът спря процедурата по теглене на кредита с мотивите, че не са спазени изискванията за оповестяване на публичен дебат.&nbsp;Според юристите на областна управа липсва и становище по въпроса в постоянните общински комисии и провеждане на процедура по ЗОП за избор на банка, която да осигури кредитирането.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
