

	<div class="art">
		<div id="article_text" class="s4">
			
			
			<p>
	<strong>Нова идея - таван от 24% на ГПР за заеми над 400 лв.</strong></p>
<p>
	<em>в. Капитал Daily</em></p>
<p>
	Таван от 24% на годишния процент на разходите (ГПР) за кредити, отпускани от небанкови финансови компании и банки, и подписване на общите условия към договора за заем от кредитора и кредитополучателя, за да имат те правно действие. Това са две от поредните предложения за промени в Закона за кредитните институции (ЗКИ) и Закона за потребителския кредит (ЗПК), с които &quot;Капитал Daily&quot; разполага. Вносител на предложенията ще бъде депутатът от &quot;Коалиция за България&quot; Георги Анастасов, който е и председател на партия &quot;Български социалдемократи&quot;.</p>
<p>
	Предлага се в чл. 19 на ЗПК да се създаде нова алинея, която да гласи, че &quot;Годишният процент на разходите не може да бъде по-висок от 24%&quot;. Законът за потребителския кредит важи за всички заеми над 400 лв., независимо дали са отпускани от небанкови институции или от банки, стокови кредити, лизингови договори, както и за овърдрафти със срок до три месеца.</p>
<p>
	<strong>Детските центрове стават недостъпни за деца под 6 г.</strong></p>
<p>
	<em>в. Сега</em></p>
<p>
	Драстични ограничения в дейността на детски и парти центрове, които може и да обезсмислят съществуването им, предлага агенцията за закрила на детето. Оттам искат деца до 6 години да не могат да бъдат оставяни сами в такива зони за игра, а задължително да влизат вътре с придружител. Агенцията иска и за всички такива центрове да се въведе лицензионен режим. Точно родителите на малки деца обаче сега са основната клиентела на тези зони за игра, и то именно заради възможността да си издействат час-два &quot;лично време&quot;.</p>
<p>
	Предложенията се правят заради инцидента с тригодишния Стефан миналото лято във варненски мол. Детето бе оставено в детския център от родителите си, но избяга незабелязано от там и падна от ескалатора от около 10 метра височина. Открит остана въпросът има ли нарушения при самия ескалатор, а впоследствие се разбра, че родителите са &quot;завишили&quot; годинките на Стефан, за да се промушат през изискването на центъра децата да имат навършени 4 г.</p>
<p>
	<strong>София ще спечели само 50 000 лв. повече от реклама</strong></p>
<p>
	<em>в. Сега</em></p>
<p>
	Столичният общински съвет гласува да увеличи обезщетенията към наемите на всички рекламни елементи в столицата. Това стана след първоначалното възмущение, че се увеличават наемите само на нестандартните реклами, които се броят на пръсти. &quot;След проведени обсъждания и с оглед постигане на равнопоставеност по отношение увеличаване размера на обезщетението за всички елементи предлагам да се допълнят и рекламните елементи с площ до 9 кв.м и 12 кв.м&quot;, пише в доклада на зам.-кмета по финансите Дончо Барбалов.</p>
<p>
	Както &quot;Сега&quot; писа, първоначалното предложение на Барбалов беше увеличението от 5% на обезщетенията върху наемите от 2008 г. да е само за нестандартните реклами. И от тази мярка се очакваха приходи от около 25 хил. лв. С новото решение приходите от реклама ще се увеличат общо с около 50 хил. лв. за нестандартните и големите реклами.</p>
<p>
	<strong>2,5 млн. българи работят навън</strong></p>
<p>
	<em>в. Стандарт</em></p>
<p>
	Работещите българи в страната ни са вече по-малко от гурбетчиите и емигрантите. 2,5 милиона наши сънародници си вадят хляба зад граница, докато наетите тук са 2,2 млн. За да пресече тревожната тенденция, държавата ще се опита да примами обратно нашенците. Емисари ще обикалят 13 града от 11 държави, където живеят най-много българи, обяви в интервю за &quot;Стандарт&quot; шефът на Агенцията за инвестиции Светослав Младенов. Пратениците ще разясняват възможностите за работа и развитие на собствен бизнес в страната, както и нивата на заплащане.</p>
<p>
	Турът започва на 1 февруари от Мадрид. За един месец служителите ще посетят нашенците в Париж, Берлин, Виена, Брюксел, Москва, Амстердам, Лондон, Чикаго, Бостън, Ню Йорк, Тел Авив и Истанбул. Кампанията се финансира от европрограма &quot;Конкурентоспособност&quot;.</p>
<p>
	<strong>Траките дават шанс на туризма ни</strong></p>
<p>
	<em>в. Стандарт</em></p>
<p>
	Тракийското наследство на България може да се окаже златният шанс на страната ни за привличане на туристи и налагане като бранд дестинация. Това стана ясно след срещата на зам.-министъра на икономиката Бранимир Ботев и президента на международно признатата компания за консултанти в туризма THR Eулогио Бордас в Мадрид. Темата за тракийското наследство е с голям потенциал и може да ни доближи до успеха на дестинации като Мексико, което е известно като родината на ацтеките, и Перу - страната на инките.</p>
<p>
	<strong>Бургас търси кораб до остров Св. Анастасия</strong></p>
<p>
	<em>в. Новинар</em></p>
<p>
	Пет курса на ден ще извършва корабчето до остров Света Анастасия край Бургас.<br />
	Общината започна процедура за наемане на плавателен съд за летния сезон, който да откарва туристите до островчето.</p>
<p>
	Първият курс на корабчето ще започва в 8.30 ч. от моста в Бургас, а последният &ndash; в 22 часа от острова към града. Изискването на общината е плавателният съд да разполага с 40 места, които да са защитени с тента или навес от слънцето, а минималната му скорост да бъде 8-10 възела.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
