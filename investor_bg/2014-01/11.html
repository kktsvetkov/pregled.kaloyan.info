

	<div class="art">
		<div id="article_text" class="s4">
			
			
			<p>
	<strong>Кабинетът поръчал на тайна работна група план за енергетиката, министърът го отхвърля</strong></p>
<p>
	<em>в-к Капитал Daily</em></p>
<p>
	Министерският съвет е възложил на 17 водещи експерти от енергетиката да разработят екшън план за стабилизиране на сектора. Групата се оглавява от Кирил Цочев, вицепремиер в правителствата на Любен Беров и Жан Виденов, а докладът й, който предвижда разделяне на министерството на икономиката на две части, а на Българския енергиен холдинг - на три, засега няма да се взима предвид. Това се разбра днес от медийни публикации и коментари по темата на представители на изпълнителната и законодателната власт.</p>
<p>
	Планът, наречен &quot;16/16&quot; включва 16 стъпки, които да съживят енергетиката до 2016 г. За някои от тях съобщи днес вестник &quot;Преса&quot;, но часове по-късно на редовна пресконференция министърът на икономиката и енергетиката Драгомир Стойнов отрече подобни мерки с думите: &quot;Това няма да се случи. Точка&quot;. &quot;Докато аз съм министър БЕХ няма да се закрива и го препоръчвам на следващия министър в следващия мандат&quot;, каза Стойнев и уточни, че е разговарял и с министър-председателя по тази тема. Допусна все пак, че е възможно в по-далечно бъдеще да се обсъжда на политическо ниво подобно решение между партиите, които подкрепят кабинета.</p>
<p>
	<strong>Президентът е амбициран да отвори нови врати към Китай</strong></p>
<p>
	в-к<em> Капитал Daily</em></p>
<p>
	&quot;Целта на моето посещение е да отвори колкото може повече врати и да подсили отличните българо-китайски отношения&quot;, казва президент Росен Плевнелиев в интервю за държавната китайска агенция &quot;Синхуа&quot;. Както е известно, Плевнелиев ще посети азиатската страна между 12 и 15 януари.</p>
<p>
	По време на визитата ще бъдат подписани спогодби в сферата на транспортното сътрудничество и за отварянето на нови културни центрове съответно в Пекин и в София. Пред &quot;Синхуа&quot; Росен Плевнелиев допълва, че ще бъде придружаван от бизнес делегация, като много от компаниите в нея вече имат бизнес с Китай. По време на посещението на президента в Китай ще бъдат организирани и два бизнес форума.</p>
<p>
	Държавният глава посочва, че се гордее с първите успешни китайски проекти в България, като заводът за сглобяване на автомобили на Great Wall Motors и изграждането на мрежата на български телекомуникационен оператор, извършено от китайската компания Huawei.</p>
<p>
	&quot;Много други китайски компании инвестират в сферата на земеделието, в сферата на енергетиката, в сферата на възобновяемите енергийни източници, приветстваме и амбициозната програма на строителните компании от Китай за участие в инфраструктурни проекти в България и в региона,&quot; казва Плевнелиев. Той припомня, че стокооборотът между двете държави през 2012 г. се е увеличил с над 20%. Очакванията са при обработването на данните за 2013 година да се отчете рекорден ръст.</p>
<p>
	<strong>Един пловдивчанин в Калифорния</strong></p>
<p>
	<em>в-к Капитал Daily</em></p>
<p>
	Доскоро фактът, че български разработчици на софтуер работят в най-големите технологични компании в света, изглеждаше достатъчно голямо постижение. Все повече IT инженери обаче решават да се пробват на международния пазар със собствени продукти.</p>
<p>
	Поредната малка фирма, която се опитва да завладее глобалния пазар, е DeskGod, спечелила финансиране от фонда LAUNCHub през 2012 г. Неотдавна компанията беше поканена да се присъедини и към един от най-успешните акселератори (фондове, които подкрепят перспективни стартиращи бизнеси) в света - Plug and Play в Силициевата долина. Сключи и партньорски договор с един от водещите разработчици на софтуер &ndash; Salesforce.</p>
<p>
	<strong>Топлата зима може да съсипе череши&nbsp;</strong></p>
<p>
	<em>в-к Стандарт</em></p>
<p>
	Пролетните температури през декември и януари подлъгаха овошките и много от тях вече са напъпили. Най-сериозен е проблемът в Южна България, където и топлото време се задържа най-дълго. Много от сливите и черешите от южната страна на Стара планина са готови да цъфнат още сега. Прогнозата обаче е за застудяване в средата на месеца. Но ако тя не се сбъдне, наистина има опасност част от овошките да цъфнат и след това да измръзнат, след като застуди. Това каза Красимир Кумчев от Асоциацията на земеделските производители в България. Според него при подобно стечение на обстоятелствата най-сериозен проблем ще има за костилковите плодове като сливи и череши, уточни той. По-лошият сценарий обаче е, ако се застуди рязко и температурите паднат с 20-25 градуса само за едно денонощие. В този случай кората на дърветата се пука и те измръзват. Подобно нещо се случи преди пет или шест години и то е много по-сериозно от измръзването на пъпките, коментира Кумчев.</p>

			<div style="display: block; clear: both; padding-top: 10px;"><i>По статията работи: <a href="znvygb:oblbcbcbi@tznvy.pbz" id="worker_creator_email">Бойчо Попов</a></i></div>		</div>
	</div>

	<!-- Mobile payment branding -->
	
	
