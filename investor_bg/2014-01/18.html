

	<div class="art">
		<div id="article_text" class="s4">
			
			
			<p>
	<strong>Транспортната стачка може да блокира зареждането на магазините</strong></p>
<p>
	в. &quot;Сега&quot;</p>
<p>
	След като автобусните фирми обявиха, че на 1 февруари спират всички междуградски линии, вчера стана ясно, че и камионите ще спрат да возят стоки. &quot;Трябва да подкрепим протеста срещу сивата икономика във всички сегменти на нашия бранш&quot;, заяви Александър Чакъров, председател на Националното сдружение на българските превозвачи (НСБП).</p>
<p>
	В НСБП членуват над 60 фирми с повече от 3 000 камиона за транспорт на всякакви товари. Спирането на камионите означава, че може да бъдат блокирани доставките на храни и други стоки по тържища, складове и магазини.</p>
<p>
	Браншът отдавна недоволства от сивата икономика и по-конкретно от растящия брой на нелегални превозвачи, които возят хора и товари на дъмпингови цени. Досега няма адекватни мерки. Преди дни ресорният министър Данаил Папазов обясни в парламента, че &quot;Автомобилна администрация&quot; е започнала масирани проверки за нелегални камиони и автобуси, а междуведомствена група търси решения на проблемите. Въпреки това бизнесът остава в стачна готовност.</p>
<p>
	<strong>България и Румъния няма да могат да предлагат корекции по мониторинговите доклади</strong></p>
<p>
	<em>в. Capital Daily</em></p>
<p>
	Властите в България и Румъния и този път няма да имат възможност да предлагат корекции по констатациите и политическите заключения в мониторинговите доклади за правосъдието и вътрешните работи, съобщи БНР.</p>
<p>
	Очаква се Европейската комисия да ги публикува в средата на следващата седмица.</p>
<p>
	Малко преди това проектите ще бъдат изпратени в София и Букурещ, но само за сведение и за сверяване на факти и техническа информация.</p>
<p>
	Европейската комисия, която преди това преговаряше с двете страни по съдържанието на документите, въведе тази практика при изготвянето на последните доклади &ndash; през юли 2012 г.</p>
<p>
	Няколко министри, а и самият премиер Пламен Орешарски вече обявиха, че очакват критики в предстоящия доклад по механизма по сътрудничество и проверка, като обясниха, че са готови да ги приемат и да продължат работата по реформите в правосъдието и вътрешния ред.</p>
<p>
	Външният министър Кристиан Вигенин тази седмица каза, че при новата Европейска комисия България ще поиска да предоговори механизма, който по думите му вече не е ефективен. Освен това София ще настоява подобен механизъм да има за всички държави членки, а не само за България и Румъния.</p>
<p>
	<strong>Държавните компании с ръст на печалбите</strong></p>
<p>
	<em>в. &quot;Стандарт&quot;</em></p>
<p>
	Увеличаване на печалбите на повечето държавни транспортни компании през 2013 г. отчете министърът на транспорта Данаил Папазов. Само ДП &quot;Ръководство на въздушното движение&quot; отчита скок на печалбата с 11 млн. лeва, а &quot;Летище София&quot; - с 1,34 млн. лeва. С рекорд от над 11 млн. тона обработени товари порт Варна отчита ръст на печалбата си от над 700 хил. лeва.</p>
<p>
	Все още не е създаден интегратор на електронното управление, който да играе роля на трамплин между различните електронни програми на ведомствата, заяви министър Папазов. 5 000 карти за електронна идентичност бяха раздадени на ведомства, университети и граждани, за да се тества е-правителството, напомни Папазов и веднага призна, че все още има затруднения при тяхното използване.</p>
<p>
	&quot;Електронното правителство е една от най-горещите теми и една от основните задачи пред нашето министерство&quot;, заяви той. &quot;Вече е изработена стратегия за електронното управление, качена на сайта на ведомството. Работи се по няколко сериозни проекта, като през септември беше одобрен проект за надграждане на е-правителството&quot;, посочи Папазов.</p>
<p>
	Според него около 30 млн. лева се спестяват на учрежденията и фирмите с помощта на е-слугите. Вече се изготвят наредби за условия и реда за достъпа и опазването на информацията от електронните документи.</p>
<p>
	<strong>6 млн. на ден похарчени за ресторанти по Коледа</strong></p>
<p>
	<em>в. &quot;Стандарт&quot;</em></p>
<p>
	По 6 млн. лева на ден сме похарчили в дните около Коледа и Нова година за ядене и пиене извън дома. Само през десетте дни в края на годината, само за заведения - тоест за празнуване извън дома, сме дали 66 млн. лева. Не само че няма спад в потреблението, напротив - икономисти отчитат оживление, което очакват да продължи.</p>
<p>
	&quot;Тези 66 млн. лева. са похарчени най-общо казано в ресторанти, дискотеки, питейни заведения, това е свързано с посрещане на празниците извън дома. Празнуване в ресторант - ядене и пиене&quot;, казва говорителят на НАП Росен Бъчваров.</p>
<p>
	Въпреки апокалиптичните прогнози оказва се, че тази година не сме харчили по-малко от 2012 г. За същия период в заведения тогава сме дали само с 1 млн. лева повече.</p>
<p>
	&quot;Беше обичайното и тази година имахме същите резервации. Българинът е човек, който обича да празнува дори и в момент на криза. Способен е и кредит да вземе, за да изкара празника, да го почувства&quot;, коментира Лили Червенкова, собственик на ресторант.</p>
<p>
	&quot;В края на годината хората бяха по-активни, защото може по-лесно да направят оценка какви са финансите им - ще имат ли бонус&quot;, обяснява финансовият консултант Тихомир Тошев. През 2012 г. около празниците за подаръци, почивки и заведения сме похарчили над 3 млрд. лв. Вероятно данните ще отчетат по-висока сума за 2013 г.</p>
<p>
	<strong>19 352 нови коли са продадени у нас през 2013 г.</strong></p>
<p>
	<em>в. &quot;Новинар&quot;</em></p>
<p>
	19 352 нови автомобила са били продадени през миналата година у нас. Това е спад спрямо 2012 г., но съвсем малък - с 0,3%. В абсолютно изражение това прави 67 автомобила.</p>
<p>
	Само за декември 2013 г. са били продадени над 2 000 нови коли, сочат данни на Асоциацията на европейските автомобилни производители. Пикът в търговията на автомобили у нас е бил през 2007 г., когато в България са купени над 55 000 нови коли. Сегашното ниво на продажби ни доближава до нивото на търговията с автомобили у нас преди 20 години, когато през 1992-93 г. са били продадени средно по около 19 500 нови коли.</p>
<p>
	От януари до декември 2013 г. на пазара на нови автомобили в ЕС са били продадени над 11,8 млн. нови коли, което обаче е спад в сравнение с предходната година от 1,7%. От страните членки на ЕС най-много автомобили през миналата година са продадени в Германия - над 3 млн. броя.&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:qvzvgne.ihpuri@vairfgbe.ot" id="worker_creator_email">Димитър Вучев</a></i></div>		</div>
	</div>

	<!-- Mobile payment branding -->
	
	
