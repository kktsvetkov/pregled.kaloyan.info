

	<div class="art">
		<div id="article_text" class="s4" itemprop="articleBody">
			
			
			<p>
	<strong>Митниците отчитат ударно събиране на акциз и ДДС през декември</strong><br />
	<em>в. Капитал Daily</em></p>
<p>
	Приходите в бюджета, за които отговаря на Агенция &quot;Митници&quot;, са нараснали със 7.1% през 2015 г., показва годишният доклад за дейността на агенцията. От данните се вижда, че управляваното от Ваньо Танов ведомство е постигнало по-добра събираемост спрямо предходната година при всички видове косвени данъци. Числата показват, че дори при ДДС (митниците го събират при внос от държави извън ЕС) има лек ръст, въпреки че изоставането към ноември беше близо 200 млн. лв.</p>
<p>
	<strong>Започва конкурсът за нов главен архитект на София</strong><br />
	<em>в. Капитал Daily</em></p>
<p>
	От сряда започва конкурсът за нов главен архитект на Столична община, обяви днес кметът Йорданка Фандъкова. Кандидатите за поста имат две седмици - до 10 февруари, за да подадат документите си за участие. До тази процедура се стигна, след като през есента досегашният главен архитект Петър Диков подаде оставката си от поста, но с дата 9 февруари 2016 г. Тогава се навършват точно десет години от встъпването му в длъжност.</p>
<p>
	<strong>Бисеров е невинен заради НК и Швейцария</strong><br />
	<em>в. Сега</em></p>
<p>
	Швейцария и Наказателният кодекс се оказаха &quot;виновници&quot; за оправдаването на Христо Бисеров от Софийския градски съд. Това излиза от мотивите на СГС за оневиняването на бившия зам.-председател на ДПС. Оправдателната присъда бе произнесена още на 1 декември м.г.</p>
<p>
	Прокуратурата обвини Бисеров за неплатени данъци за близо 26 000 лв., нарушаване на валутния закон с недекларирани сделки, както и че не е отчел пред Сметната палата пари по сметки в Швейцария.</p>
<p>
	<strong>Ген. Константин Попов ще ръководи армията</strong><br />
	<em>в. Сега</em></p>
<p>
	Министърът на отбраната Николай Ненчев ще предложи ген. Константин Попов за началник на отбраната. Това съобщиха вчера от военното ведомство. Решението за номинацията е било взето на извънреден Съвет по отбраната. Очаква се днес Ненчев да внесе кандидатурата на Попов в Министерския съвет, след което правителството ще предложи на президента и върховен главнокомандващ Росен Плевнелиев да издаде указ за назначаването му.</p>
<p>
	Ген. Попов ще наследи на този пост вицеадмирал Румен Николов, който на 9 февруари навършва пенсионна възраст. За да продължи да служи в армията, вицеадмирал Николов трябваше да получи още една звезда, но Ненчев не го предложи за повишение. Както &quot;Сега&quot; писа още през април м.г., това означаваше, че Николов ще бъде сменен.</p>
<p>
	<strong>Митов сезира ДАНС за теч на информация</strong><br />
	<em>в. Стандарт</em></p>
<p>
	Министърът на външните работи Даниел Митов е сезирал ДАНС за изтичане на класифицирана информация. Това потвърди за бТВ говорителят на министерството Бетина Жотева. Грама със специален гриф от Париж с благоприятна информация за кандидатурата на Ирина Бокова за шеф на ООН е изтекла нерегламентирано в медиите. Случаят трябва да се разследва, защото е заплаха за националната сигурност на държавата, смятат от министерството.</p>
<p>
	<strong>&quot;Ауди&quot; ще строи завод за части</strong><br />
	<em>в. Стандарт</em></p>
<p>
	Има проявен интерес за инвестиции в индустриални зони в Северозападна България. Това съобщи министърът на икономиката Божидар Лукарски на форума &quot;Северозапад&quot; в Монтана.</p>
<p>
	Едната инвестиция е на немска компания в месопреработвателната промишленост. Тя иска да инвестира в свободна зона Видин. Също така има преговори за инвестиции с няколко автопроизводители. Най-известният между тях е &quot;Ауди&quot;, които се интересуват от изграждане на производствени мощности за компоненти и резервни части за автомобили, не само за леки, но и за тежкотоварни.</p>
<p>
	<strong>Две фирми се борят за поръчката за пръстовия идентификатор</strong><br />
	<em>в. Новинар</em></p>
<p>
	Две са фирмите, които се надпреварват по обществената поръчка за пръстовия идентификатор, информираха от здравната каса. Крайният срок за подаване на документи за участие в процедурата изтече миналата седмица, а кандидатите, дали най-добри оферти, били предприятията &bdquo;Консорциум Стемо Гама Консулт&ldquo; и &bdquo;Контракс АД&ldquo;.</p>
<p>
	Миналия петък петчленна комисия, част от която и двама външни експерти от списъка на Агенцията за обществени поръчки, се заела с разглеждането на постъпилите документи.</p>
<p>
	<strong>Едва 21 000 лв. са събрани от глоби на шофьори без &quot;Гражданска отговорност&quot;</strong><br />
	<em>в. Новинар</em></p>
<p>
	Едва 2,2 процента е събираемостта през изминалата година от глоби на шофьори гратисчии без сключена &quot;Гражданска отговорност&quot;. НАП е успяла да събере само 21 158 лева. Това се казва в писмен отговор на финансовия министър Владислав Горанов до депутат.</p>
<p>
	Междувременно от КАТ са издали 2023 акта на водачи, които са се движели без задължителната &quot;Гражданска отговорност&quot;. Според Горанов причината за ниската събираемост е, че този вид задължения се плащат, след като гражданите първо внесат данъците си, здравните и пенсионните си осигуровки и друг вид такси, които постъпват в държавния и общинските бюджети.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
