

	<div class="art">
		<div id="article_text" class="s4" itemprop="articleBody">
			
			
			<p>
	<strong>Фонд &quot;Земеделие&quot; може да връща 100 млн. лв. заради неизпълнени проекти</strong><br />
	<em>в. Капитал Daily</em></p>
<p>
	На фонд &quot;Земеделие&quot; може да се наложи да връща близо 100 млн. лв. Това ще се случи, ако проектите, получили финансиране по селските програми за изграждането на фотоволтачини централи, фалират, тъй като ще бъде нарушено правилото за жизнеспособност в първите пет години от стартирането на проектте, финансирани от ЕС. Подобна вероятност е не само хипотетична, а напълно действителна, след като през лятото на миналата година парламентът прие като част от мерките за справяне с дефицита в енергийната система изискването преференциалните тарифи на фотоволтаичните централи, ползвали финансиране по селските програми, да бъдат намалени. Така от средна изкупна цена от около 560 лв. за мегаватчас тяхната стойност беше намалена до 100 лв. Засегнатите от законодателната мярка са около 300 проекта с обща инсталирана мощност около 20-22 мегавата, които са били финансирани с 98 млн. лв. по мярка 311 и 312.</p>
<p>
	<strong>&quot;Калистратов груп&quot; ще ремонтира зала &quot;Фестивална&quot; за 5.1 млн. лв.</strong><br />
	<em>в. Капитал Daily</em></p>
<p>
	Консорциум, в който водещата компания е &quot;Калистратов груп&quot; ООД, е фаворит за спечелването на обществената поръчка за основен ремонт на зала &quot;Фестивална&quot;. Обединението &quot;Фестивална реновейшън&quot; получи по-висока оценка по техническите показатели и даде по-ниска цена от другото участващо в процедурата на държавното дружество &quot;Академика 2011&quot; ЕАД.</p>
<p>
	&quot;Фестивална реновейшън&quot;, в която партньори са &quot;Калистратов груп&quot; и &quot;Спортни настилки&quot; ЕООД, предложи цена от 4 246 930 лева без ДДС за основния ремонт на залата в кв. &quot;Редута&quot;. Другият кандидат &quot;Макс темпо&quot; (&quot;Макс коверинг&quot; ООД и &quot;Темпо 94&quot; ООД) предложи 4 288 668 лева. Преди това комисията беше оценила техническото предложение на &quot;Фестивална реновейшън&quot; със 100 точки, а на &quot;Макс темпо&quot; с 98.90 и така на практика остави цената да определи победителя.</p>
<p>
	<strong>Депутатите пускат неизрядни фирми в обществените поръчки</strong><br />
	<em>в. Сега</em></p>
<p>
	Парламентът отвори нова порта за субективност и корупция с поредни промени в Закона за обществените поръчки. Възложителите вече имат възможност да отстраняват по своя преценка участници в процедурата по възлагане, решиха депутатите. Става въпрос за т.нар. &quot;незадължително отстраняване&quot;. Чиновниците ще могат сами да преценяват дали да оставят в състезанието кандидат, който е заплашен от фалит или е обявен в несъстоятелност, намира се в процедура по ликвидация или е лишен от правото да упражнява дадена професия. Същото се отнася и за случаите, когато кандидат е нарушил принципите на конкуренцията, не е изпълнил договор за обществена поръчка или концесия.</p>
<p>
	Спор възникна заради текст, според който на &quot;незадължително отстраняване&quot; може да подлежи и този, който се е опитал да повлияе на решението на възложителя, включително чрез невярна или заблуждаваща информация, както и участник, получил информация, която може да му даде &quot;неоснователно предимство&quot; за спечелването на поръчката. Гроздан Караджов (РБ) посочи, че така се дава прекалено широка възможност за субективна оценка, не се обяснява как възложителят ще преценява характера на информацията и не се определя какво е &quot;неоснователно предимство&quot;. Шефът на парламентарната правна комисия Данаил Кирилов (ГЕРБ) се оправда, че промените са по евродиректива и не сме в ситуация &quot;това може, това - не&quot;.</p>
<p>
	<strong>Депутати осъдиха БНБ за тайните заплати</strong><br />
	<em>в. Сега</em></p>
<p>
	БНБ няма основания да крие какви са заплатите на Управителния съвет, е постановил Върховният административен съд. &quot;Спечелихме делото във ВАС&quot;, похвали се вчера депутатът Мартин Димитров от Реформаторския блок. Той и колегата му Петър Славов се обърнаха към Темида, след като БНБ отказа да предостави на обществеността данни за възнагражденията на бившия управител Иван Искров и членовете на УС. Темата за заплатите и бонусите в банковия регулатор стана особено актуална след катастрофата с КТБ.</p>
<p>
	Имаме данни, че само за първото полугодие на 2014 г. точно преди фалита на КТБ са получени над половин милиона от УС на БНБ, но не е ясно кой от 7-те членове на съвета колко е взел, посочи вчера Мартин Димитров. &quot;Какви допълнителни възнаграждения е получил шефът на &quot;Банков надзор&quot; преди фалита, т.е. как е била оценена неговата работа през тези 6 месеца? Може да се окаже, че той е прибрал добри суми, което означава, че този, който определя сумите, е оценявал високо неговата работа преди фалита на КТБ. Имало ли е въобще методика за определяне на бонусите? За нас това са ключови въпроси и искаме да ги изясним&quot;, обясни депутатът.</p>
<p>
	<strong>Руснаци влагат Е55 млн. в Разград</strong><br />
	<em>в. Стандарт</em></p>
<p>
	Компания с руско, украинско и българско участие планира мащабна инвестиция в Разград. Фирмата &quot;БиоАгроРесурс&quot; е наела сградата на бившата казарма на жандармерията в града и започва преустройството й в завод, каза кметът на Разград д-р Валентин Василев. Компанията ще произвежда 10 хил. тона гъби кладници годишно, повече от е цялото производство от такива гъби у нас в момента. Те ще се изнасят в Европа. Специални барокамери ще обработват продуктите, предназначени за дълго съхранение, като те ще бъдат без алергени и екологично чисти, обясни Младен Станев, който презентира проекта.</p>
<p>
	55 млн. евро ще струва изграждането на фабриката. Цеховете й ще бъдат в 56-те дка застроена площ на бившите казарми, а общината ще предостави още 25 дка. Ще бъдат разкрити 400 работни места като ще се разчита на кадри на института по биотехнологии в града.</p>
<p>
	<strong>Финансовото богатство на домакинствата се повиши</strong><br />
	<em>в. Новинар</em></p>
<p>
	Финансовото богатство на българските домакинства е достигнало 62,7 млрд. лв. до септември миналата година. Тоест е &bdquo;набъбнало&ldquo; с 4,1 млрд. лв. за 12 месеца. Това показват данните от редовния доклад на &bdquo;Индъстри Уоч&ldquo; за личните активи в България.</p>
<p>
	Според документа основна причина за това е раздвижването на пазара на труда. Заради ръста на заетостта и средните заплати общият доход на заетите българи се е увеличил.</p>
<p>
	За увеличението на активите им в сметките важна роля играе и това, че повечето домакинства остават предпазливи при планирането на личните си финанси и се въздържат да правят големи разходи.</p>
<p>
	<strong>400 банди вършеят из страната</strong><br />
	<em>в. Новинар</em></p>
<p>
	Крими контингентът в България се е увеличил през миналата година. В края на 2015 г. на територията на страната са действали около 400 престъпни банди с над 2000 членове, съобщи шефът на ГДБОП комисар Ивайло Спиридонов.</p>
<p>
	По данни на МВР през първата половина на 2015 г. в страната е имало 280 организирани престъпни групи с около 1200 души, участващи в тях.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
