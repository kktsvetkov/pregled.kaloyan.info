

	<div class="art">
		<div id="article_text" class="s4" itemprop="articleBody">
			
			
			<p>
	<strong>Отстъпката в цената на тока за индустрията ще се забави повече от очакваното</strong><br />
	<em>в. Капитал Daily</em></p>
<p>
	Обещаното намаление на компонента за зелена енергия&nbsp; за индустрията, което трябваше да й спести няколкостотин милиона, не само ще се забави повече от очакваното, а на държавата може да се наложи да преразгледа критериите, по които се определя кой може да ползва помощта. Това става ясно от писмо, изпратено от Европейската комисия (ЕК) до Министерството на енергетиката в средата на ноември с искането за допълнителна информация във връзка с нотифицирането на наредбата.</p>
<p>
	<strong>Ново превъртане на бившия &quot;Рубин&quot; къса връзката с КТБ</strong><br />
	<em>в. Капитал Daily</em></p>
<p>
	Нова серия от операции около стъкларския завод &quot;Рубин&quot; в Плевен са на път да скъсат всякакви връзки към първия голям кредитор КТБ. Последните елементи в схемата включват цесия към регистрирано преди по-малко от месец дружество и течаща в момента продажба за 15.5 млн. лв. на 70 сгради на завода от частен съдебен изпълнител по искане на малка софийска фирма.</p>
<p>
	<strong>Съдът освободи още честоти за мобилните оператори</strong><br />
	<em>в. Капитал Daily</em></p>
<p>
	Комисията за регулиране на съобщенията (КРС) ще отнеме лиценза за предоставяне на мобилни услуги на &quot;4Джи ком&quot;. Това става възможно, след като Върховният административен съд (ВАС) окончателно отхвърли жалбата на компанията срещу решението на телеком регулатора. По този начин честотите, които дружеството беше придобило в спектъра 1800 MHz, ще бъдат върнати обратно на държавата и така регулаторът ще може да ги разпредели между останалите оператори за техните мобилни мрежи от четвърто поколение.</p>
<p>
	<strong>Който се вози с пиян шофьор, става съпричинител</strong><br />
	<em>в. Сега</em></p>
<p>
	Пътник, който се вози при пиян шофьор и знае, че водачът е употребил алкохол, ще се води съпричинител при пътен инцидент. Това става ясно от тълкувателно решение на Върховния касационен съд (ВКС), с което се изясняват норми от Кодекса за застраховането.</p>
<p>
	Според върховните съдии пътникът трябва да носи отговорност, ако се докаже, че е знаел, че шофьорът е пил. С това на практика отпада възможността пострадалият пътник да иска обезщетение както от шофьора, така и от неговия застраховател. Такова обезщетение по принцип може да се търси от застраховка &quot;Гражданска отговорност&quot;, тъй като тя покрива всички щети от катастрофа, включително и тези, причинени на пътник.</p>
<p>
	<strong>Гърция отива на съд за заробване на чужденци</strong><br />
	<em>в. Сега</em></p>
<p>
	Европейският съд за правата на човека (ЕСПЧ) ще разгледа след 20 януари 2016 г. жалба на 42 имигранти от Бангладеш срещу Гърция, че ги е заробила с принудителен труд, предаде РИА &quot;Новости&quot;. Ако се докаже вината й, за пръв път държава от ЕС ще бъде разобличена, че е допуснала в големи размери робство на своя земя.</p>
<p>
	Европейската конвенция за правата на човека забранява в чл. 4 заробването и принудителния труд. Това е третото по тежест посегателство срещу правата на човека след отнемането на живот и изтезанието.</p>
<p>
	<strong>И при излизане в пенсия година по-рано се запазва правото на 6 заплати</strong><br />
	<em>в. Сега</em></p>
<p>
	И хората, които се пенсионират до 12 месеца преди навършване на общата пенсионна възраст, ще имат право на обезщетения от работодателя при излизане в пенсия. От 1 януари всички работещи от трета категория, на които не им стига до една година за възрастта за пенсия, ще могат да спрат работа. Те обаче ще получават с 0.4% намалена пенсия за всеки недостигащ месец възраст, като намалената пенсия ще е пожизнена. От НОИ прогнозират, че 11 400 души ще могат да се пенсионират една година по-рано през 2016 г. От 1 януари мъжете от трета категория ще излизат в пенсия на 63 г. и 10 месеца със 38 г. и 2 месеца стаж, а жените - на 60 г. и 10 месеца със стаж 35 г. и 2 месеца.</p>
<p>
	<strong>Колите без &bdquo;Гражданска&rdquo; остават без регистрация в края на февруари</strong><br />
	<em>в. Новинар</em></p>
<p>
	Собствениците на коли без застраховка &bdquo;Гражданска отговорност&rdquo; имат два месеца да подновят полиците си. След това регистрацията им служебно ще бъде заличавана, предупреждават от застрахователния бранш. Към момента автомобилите без &bdquo;Гражданска отговорност&rdquo; са 350 000 броя. Това се налага заради промените в Кодекса за застраховане, който е в сила от 1 януари 2016 година.</p>
<p>
	Според новите правила колите без валидна застрахователна полица ще се свалят служебно от отчет от КАТ. Целта е да се предотврати източването на гаранционния фонд от чужди автомобили с БГ регистрация.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
