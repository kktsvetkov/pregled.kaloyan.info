

	<div class="art">
		<div id="article_text" class="s4" itemprop="articleBody">
			
			
			<p>
	<strong>Пощенска банка продаде рекордно голям пакет лоши заеми</strong></p>
<p>
	В. Капитал Daily</p>
<p>
	Пощенска банка продаде портфейл от задължения по кредити и кредитни карти на физически лица за 143.6 млн. евро (280 млн. лв.) на специализираната фирма за събиране на вземания &quot;ЕОС Матрикс&quot;, съобщиха от финансовата институция. Сделката е рекордна по размер на пазара и е приключила преди седмица. Тя е част от по-едра тенденция - напоследък банките все по-често чистят балансите си от лоши кредити като част от подготовката им за проверката на качеството на активите и стрес тестовете. Този тип пакетни сделки, които са най-вече за потребителски заеми, дават възможност на кредитните институции да се фокусират върху основната си дейност, като прехвърлят събирането на вземанията на компании, специализирани в този бизнес.</p>
<p>
	Досега най-голямата сделка между банка и фирма за събиране на вземания, правена на пазара в България, бе за портфейл от 50 млн. евро кредити на физически лица. Тя бе сключена през октомври миналата година между &quot;Ти Би Ай кредит&quot; и местното поделение на чешката APS. Пакетът заеми на Пощенска банка е почти три пъти по-голям, което го превръща в най-големия досега. Освен това, съпоставен с обемите на пазара към края на септември, той представлява близо 50% от всичко изтъргувано в този сегмент, коментират от Асоциацията на колекторските агенции в България.</p>
<p>
	<strong>НАТО ще командва от Испания съвместната охрана на небето ни</strong></p>
<p>
	В. Сега</p>
<p>
	Обединеният център на НАТО за въздушни операции в Торехон ще поема командването на съвместната охрана на българското пространство, ако се наложи участие на изтребители на други страни членки. Това стана ясно вчера по време на заседанието на парламентарната комисия по отбрана. На него бяха одобрени промени в Закона за отбраната, които позволяват съвместно изпълнение &quot;Ер полисинг&quot; по охрана на българското небе. Испанският център на НАТО и в момента има пряка връзка с българското командване. В края на миналата година центърът в Торехон пое командването на български и румънски изтребители в учението &quot;Рамщайн гард&quot;.</p>
<p>
	Комисията по отбрана прие вчера предложението на правителството, което дава възможност съвместната охрана на небето да се осъществява само от чужди изтребители, а родните ВВС да помагат с наземна техника. Срещу този вариант на текста бяха както от опозицията, така и от ръководството на бойната авиация. &quot;Логично и нормално е да има съвместен &quot;Ер полисинг&quot; и ние като лоялен член на НАТО сме &quot;за&quot; и създаваме всички необходими условия да има такъв, но нашето виждане е, че български самолети трябва непременно да участват&quot;, каза вчера командирът на ВВС ген. Румен Радев.</p>
<p>
	<strong>Борисов отклони вниманието от евродоклада с оставка на министър</strong></p>
<p>
	В. Сега</p>
<p>
	На фона на тежките критики за българското правосъдие в последния доклад на ЕК и трупащото се недоволство срещу правителството премиерът Бойко Борисов реши да изпусне парата със смяна на просветния министър. Поводът са скандалите с новите учебни програми, по които премиерът до този момент не е вземал отношение. Официалното обяснение е заради &quot;системно проявяващите се проблеми в министерството и сектора&quot;.</p>
<p>
	Искането за оставка на Танев идва на фона на дадени преди дни уверения от премиера Бойко Борисов, че всички министри в кабинета му са мили и ще ги защитава. Не беше тайна обаче, че сериозно се обсъждаха министерски кадрили. Борисов уверяваше, че смени ще има само след консултации в коалицията. Вчера обаче премиерът поиска оставката на Танев и неговия екип, без да уведоми нито партньорите си в управлението, нито дори засегнатите. Танев научи за отстраняването си от медиите. Той не скри разочарованието си от този факт и в поредица от интервюта обясняваше колко работа е свършило министерството му.</p>
<p>
	<strong>В Пловдив: 3 г. точели дизел през цистерна под земята</strong></p>
<p>
	В. Стандарт</p>
<p>
	Изрядни пловдивски търговци на гориво са задържани в ареста, след като техни подчинени са били заловени да продават дизел на черно. Белезниците щракнали около ръцете на босовете в момент, в който от техен склад под митнически контрол товарен автомобил зареждал дизел на черно в двора на бившия завод &quot;Балканкар Рекорд&quot; на бул. &quot;Кукленско шосе&quot;.</p>
<p>
	Пловдивчаните се изхитрили да продават дизела през закопана в земята цистерна. Тя била свързана с резервоарите на склада под митнически контрол. Входът към нея бил замаскиран с шахта, а пистолетът, от който се изливало контрабандното гориво, бил скрит в противопожарно табло. Схемата на измамата е разкрита след съвместна акция на агенти на ДАНС, полицаи и митничари.</p>
<p>
	<strong>София ще разполага с 1,266 млрд. лв. бюджет през тази година</strong></p>
<p>
	В. Новинар</p>
<p>
	С 1,266 млрд. лв. бюджет ще разполага Столичната община през тази година. Поредната финансова рамка на кметството над един милиард бе подкрепена на сесията на градския парламент. Против гласуваха социалистите и коалиция &bdquo;Сердика&rdquo; (АБВ и Български социалдемократи). Преди гласуването се разгоряха тричасови дебати.<br />
	Водачът на социалистите Калоян Паргов определи тазгодишния бюджет на София като &bdquo;постна пица без тлъстата плънка на еврофондовете&rdquo; и изрази огорчение, че предложенията за промени на БСП са били отхвърлени от управляващите.</p>
<p>
	Кметът Йорданка Фандъкова отвърна, че в основата на изказванията на социалистите е &bdquo;дайте да дадем още&rdquo;. &bdquo;Всички искаме за различните сфери още пари, но откъде ще дойдат те, при положение че за 7 години не вдигнахме данъците и таксите на софиянци&rdquo;, риторично запита Фандъкова. Тя не се съгласи категорично и с изказването на Иво Божков от Реформаторите, че София се приближавала като статут към фалиралите общини. &bdquo;Напротив, общината се разплаща навреме с всички изпълнители&rdquo;, изтъкна кметът.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
