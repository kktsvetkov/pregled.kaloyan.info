

	<div class="art">
		<div id="article_text" class="s4" itemprop="articleBody">
			
			
			<p>
	<strong>ВСС навлезе в края на полуразпада си</strong><br />
	<em>в. Капитал</em></p>
<p>
	През пролетта на 2012 г. премиерът Бойко Борисов посещава родния град на председателя на парламентарната комисия за борба с корупцията Яне Янев&nbsp; - Сандански. Предишния ден по bTV е излъчен репортаж за инсталираните в Районния съд в града POS терминали, които позволяват на гражданите да плащат съдебните такси без комисиона. Борисов иска да види нововъведението. Яне Янев го завежда директно при председателя &ndash; Димитър Узунов, с когото са близки приятели. Доволен от видяното, министър-председателят иска книгата за похвали. Смутен, Димитър Узунов му подава една от деловодните книги, в които се описват наказателните дела. На последната страница (там където пише &quot;прономеровано и прошнуровано&quot;) Бойко Борисов пише: &quot;Пожелавам ви много справедливост за хората, много здраве и успехи за всички вас!&quot;</p>
<p>
	Това посещение в Районен съд в Сандански e началото на едно красиво приятелство. Моментът ще остане запечатан на снимка във фоайето на съдебната палата, циркулираща из местните медии - в средата е Борисов, а от двете му страни &ndash; Яне Янев и Димитър Узунов. По време на срещата председателят и министър-председателят ще проведат кратък диалог. &quot;Разговорът ни основно бе насочен върху състоянието на съдебната система, необходимостта от реформа и предстоящия избор на нови членове на Висшия съдебен съвет&quot;, ще разкаже пред местните медии Узунов впоследствие.</p>
<p>
	<strong>Закон за медийни поръчки</strong><br />
	<em>в. Капитал</em></p>
<p>
	Представете си, че сте кмет. Имате 100 хил. лв. европейски пари, предназначени за популяризирането на проекта за градски транспорт, който сте направили. Единият вариант е да ги обявите на търг, за да получите най-доброто възможно предложение за най-добрата цена. Другият вариант е да отидете директно при местна телевизия, да й дадете парите и срещу това да получите в пакет добро отразяване не само на проекта, но и на цялата ви дейност за дълго време.</p>
<p>
	Именно втория вариант одобриха депутатите в сряда, когато на второ четене в парламентарната гласуваха проекта на Закона за обществените поръчки (ЗОП). В него бе записано, че държавата и общините ще могат да възлагат без търг и конкурс обществени поръчки на електронните медии (радио и телевизия).</p>
<p>
	<strong>Още една година на първа предавка</strong><br />
	<em>в. Капитал</em></p>
<p>
	Два процента договорени и 1% усвоени средства - това е резултатът от изпълнението на Националната програма за енергийна ефективност на многофамилни жилищни сгради една година след началото й. Според ГЕРБ механизмът с бюджет 1 млрд. лв. и срок на действие до края на 2016 г. трябва да обхване между 4000 и 6000 панелни сгради (от общо над 70 000 в страната). На този етап обаче блоковете, подадени за обследване и впоследствие за саниране, са няколкостотин.</p>
<p>
	<strong>Израелски експерти ще озаптяват агресията в българските училища</strong><br />
	<em>в. Сега</em></p>
<p>
	Израелски експерти ще помагат да се въведе ред в българските училища, съобщи просветният министър Тодор Танев пред Би Ти Ви. Поводът са зачестилите случаи на саморазправа сред родители, учители и ученици. Танев вече е говорил с новата посланичка на Израел у нас и очаква през април у нас да дойде малка група израелски експерти, които да представят техния модел на училищна охрана.</p>
<p>
	Министърът не даде подробности какво ще представлява този &quot;комплексен&quot; модел. От думите му се разбра, че моделът предвижда опазването не само на входните врати на училището, но и на училищните дворове. Танев смята, че при охраната на училищата директорите трябва да си сътрудничат с родителите, социалните партньори и обществеността.</p>
<p>
	<strong>Външни хора са имали достъп до базата данни на СГС</strong><br />
	<em>в. Сега</em></p>
<p>
	При предишното ръководство на Софийския градски съд (СГС) са извършени множество нарушения, бил е занижен контролът на разрешенията за прилагане на специални разузнавателни средства (СРС) и базата данни на съда не е била защитена. Това се казва в доклад на председателя Калоян Топалов, изпратен до Висшия съдебен съвет (ВСС). В него се отчита свършеното по препоръките на ВСС, дадени след проверка на дейността на съда, докато той се ръководеше от Владимира Янева. Топалов имаше за задача да докаже, че в съда вече действат нови правила за случайно разпределение на делата, за заместване на съдиите, за равномерно натоварване, за разпределението на съдебните заседатели и др.</p>
<p>
	По времето на Янева са били сключени договори за поддръжка на компютърната система на СГС, които на практика са давали достъп на външни фирми до системата. По един от двата договора не е установено да са свършени някакви дейности и затова е бил прекратен. Вторият също, но този път заради достъпа на частната фирма до базата данни на съда.</p>
<p>
	<strong>Двама обвинени за атентата в Сарафово</strong><br />
	<em>в. Стандарт</em></p>
<p>
	Прокуратурата повдигна обвинения на двама заподозрени за атентата от 18 юли 2012 г. на летище Сарафово.</p>
<p>
	Канадският гражданин Хасан ел Хадж Хасан и австралиецът Мелид Фара вече са с повдигнати обвинение по чл. 108а от НК за тероризъм и убийство на шестима души, както и опит за убийство на други близо 30 пътници от автобуса.</p>
<p>
	<strong>Двама се борят за шеф на КЗК</strong><br />
	<em>в. Стандарт</em></p>
<p>
	Парламентарно представените партии влизат в нова битка - за попълване на вакантните места в регулаторните органи. В най-напреднала фаза са номинациите за Комисията за защита на конкуренцията (КЗК), научи &quot;Стандарт&quot;. ГЕРБ залага на бившия главен секретар на МС Росен Желязков, патриотите - на настоящия зам.-министър на отбраната Димитър Кюмюрджиев. БСП лансира депутата Кирил Добрев за член на комисията. ДПС тепърва ще обсъжда въпроса, а двете крила в РБ още не могат да се обединят около една обща кандидатура - предложения има и от ДБГ, и от т.нар. опозиционно крило.</p>
<p>
	Основната битка за шефското място в КЗК се води между Желязков и Кюмюрджиев, който вече има един мандат зад гърба си като член на комисията - от 1997 до 2003 г. Нови назначения трябва да бъдат направени в още 8 органа, избирани от парламента.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
