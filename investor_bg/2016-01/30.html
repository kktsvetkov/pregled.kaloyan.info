

	<div class="art">
		<div id="article_text" class="s4" itemprop="articleBody">
			
			
			<p>
	<strong>Идва развръзката за АЕЦ &quot;Белене&quot;</strong><br />
	<br />
	<em>в-к Капитал</em><br />
	<br />
	Вместо да разтопи леда в българско-руските енергийни отношения, идващата пролет по всичко изглежда, че ще ги замрази дори още повече. Както обикновено, виновникът за студения полъх ще бъде прословутият &quot;Голям шлем&quot; - АЕЦ &quot;Белене&quot;, &quot;Южен поток&quot; и Бургас - Александруполис. Осем години след обявяването му София ще започне да усеща една от забележително верните грешки в превода. През 2008 г. на кореспондента на руския &quot;Комерсант&quot; Андрей Колесников му се беше причуло, че в резултат на договорките за трите проекта България вместо за голям шлем подписва за голям ч...<br />
	<br />
	В края на март или април ще излезе решението на арбитража между НЕК и &quot;Атомстройекспoрт&quot; (АСЕ) за АЕЦ &quot;Белене&quot;. То, по всичко изглежда, ще бъде негативно за българската компания. Според няколко независими източника арбитрите в Съда към Международната търговска камара в Париж са се обединили за сума между 500 и 650 млн. евро във вреда на НЕК. По същото време в края на април българското правителство ще се опита да обяви конкретните си планове за проекта за газоразпределителен център (хъб). &quot;Той е възможен само при два ключови фактора - наличието на руска тръба или тръби в Черно море, т.е. морската част на &quot;Южен поток&quot;, и бързото изграждане на интерконектора с Гърция, който ще осигури достъп до компресиран газ от танкери или каспийски газ&quot;, каза в четвъртък вицепремиерът Томислав Дончев в интервю за bTV. Руската част от схемата обаче, по всичко изглежда, няма да стане.<br />
	<br />
	<strong>Неочакван поръчител за 50 млн. лв.</strong><br />
	<br />
	<em>в-к Капитал</em><br />
	<br />
	В залеза на ерата на моловете, в периода между два програмни периода по европейските програми, които генерират над 70% от поръчките за строителство, и в момент, в който не се строят много на брой мащабни нови обществени сгради, в центъра на столицата се появи нетрадиционен инвеститор, който привлича интереса на едни от най-големите строителни компании с обществена поръчка за ново общежитие за 20 млн. лв.<br />
	<br />
	Това е висше учебно заведение - Медицинският университет - София. За разлика от повечето университети, които стават популярни всяка година с липсата на места в общежитията през есента, невъзможността да си платят тока и парното през зимата и опитите на правителството да им търси допълнителни средства през цялата година, медицинският университет е намерил начин да обнови базата си с мащабни строежи за собствена сметка, без да чака помощ от държавата.<br />
	<br />
	Университетът е спестил от таксите от обучение на чуждестранни студенти и през тази година планира да започне строителство на обща стойност близо 50 млн. лв.<br />
	<br />
	<strong>Производител на автобуси избира страна за нов завод</strong><br />
	<br />
	<em>в-к Стандарт</em><br />
	<br />
	Бразилската компания Marcopolo проверява възможностите за инвестиции в България. Председателят на БТПП Цветан Симеонов се срещна с Карлос Роналдо Оливейра, консултиращ бразилската компания Marcopolo при навлизане на нови пазари. В рамките на посещението му в региона са предвидени срещи с организации и компании от Турция, Румъния и България, съобщиха от БТПП.<br />
	<br />
	Marcopolo произвежда автобуси и държи голям пазарен дял в сектора на световно ниво. Производствената база в Бразилия разполага с 10 000 служители и е с капацитет 115 автобуса на ден. Общият брой на заетите в заводите на компанията по цял свят е 20 000 души, а капацитетът на производство е 240 автобуса на ден. Цветан Симеонов запозна госта с условията за правене на бизнес в България и представи сектора за производство на резервни части за автомобили и превозни средства.<br />
	<br />
	Във връзка с предстоящото посещение на българска бизнес делегация в Бразилия и Аржентина от 30 януари до 9 февруари беше договорено представители на Marcopolo да участват в планираните бизнес срещи във Федерацията на индустрията в Сао Пауло. По време на посещението в двете латиноамерикански страни ще се проведат и Бразилско-български бизнес форум и Аржентино-български форум с двустранни срещи по интереси. Предвидено е и посещение и на индустриална зона в гр. Ушуая, Аржентина.<br />
	<br />
	<strong>Законови промени превръщат шефа на КЗК във &quot;властелин на корупцията&quot;</strong><br />
	<br />
	<em>в-к Сега</em><br />
	<br />
	Нов регламент за обжалването при обществените поръчки дава възможност на шефа на Комисията за защита на конкуренцията (КЗК) по своя преценка да разпределя възраженията на фирмите на определени членове и служители за проверка. Промяната е заложена в текстове на новия Закон за обществените поръчки, гласувани вчера окончателно в Народното събрание.</p>
<p>
	Наложеното от мнозинството решение, въпреки възраженията срещу него, даде основание на депутата от Реформаторския блок (РБ) Гроздан Караджов да определи председателя на КЗК като бъдещ &quot;властелин на корупцията&quot;. &quot;Възвисявате го до едноличен орган и съдия на корупцията. Кой ще го командва? Създавате чудовище&quot;, предупреди депутатът, който в края на миналата година мина в опозиция. Става дума за правилата за обжалване в КЗК на процедури и решения на тръжните комисии. В чл. 200 от новия закон се предвижда шефът на КЗК да определя член на комисията, който &quot;наблюдава проучването по жалбата&quot;. Самата проверка на преписката ще се прави от служители на администрацията, определени също от шефа на КЗК.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:oblbcbcbi@tznvy.pbz" id="worker_creator_email">Бойчо Попов</a></i></div>		</div>
	</div>

	<!-- Mobile payment branding -->
	
	
