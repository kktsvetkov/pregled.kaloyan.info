

	<div class="art">
		<div id="article_text" class="s4" itemprop="articleBody">
			
			
			<p>
	<strong>Компаниите ще се проверяват дали са се издължили на енергийния фонд</strong></p>
<p>
	В. Капитал Daily</p>
<p>
	Въпреки че фондът &quot;Сигурност на електроенергийната система&quot; все още не е структуриран и няма регистрация в Търговския регистър, в края на миналата година на Националната електрическа компания (НЕК) са били преведени 183 млн. лв. от сумите, които се събират във временните сметки на фонда от началото на лятото. С тях НЕК за първи път от години излиза на печалба от регулаторната си дейност от 14 млн. лв., коментира министърът на енергетиката Теменужка Петкова.</p>
<p>
	Бившият депутат от ГЕРБ Деян Червенкондев, който беше избран за председател на фонда, коментира за &quot;Капитал Daily&quot;, че около 130 млн. лв. от тази сума са от приходите от националните квоти за вредни емиси, а останалите са от 5% вноска от тези на производителите на електроенергия. Според ценовото решение на енергийния регулатор за ценовата година, която изтича на 31 юни, чрез фонда в НЕК трябва да постъпят общо 400 млн. лв. Тенденцията за поскъпването на квотите за вредни емсии обаче може да доведе до преизпълнение на тези средства.</p>
<p>
	Червенкондев допълни, че предстоят проверки дали всички средства са постъпили във фонда. За целта до средата на месеца всички производители трябва да подадат информация за приходите си от юли до края на годината.</p>
<p>
	<strong>Кабинетът пак шикалкави пред НАТО за военния бюджет</strong></p>
<p>
	В. Сега</p>
<p>
	България отново няма да изпълни обещанието си пред НАТО за постепенно увеличаване на военния бюджет до 2% от БВП до 2024 г. Засега шансовете това да се случи клонят към нула, става ясно от публикуваната в сайта на правителството несекретна част от приетия в края на миналата година План за реформа на армията до 2020 г.</p>
<p>
	Ангажиментът за нарастване на парите за отбрана беше поет на срещата на НАТО в Уелс от всички държави членки и е задължителен. България обаче не само че няма постепенно да го увеличава до 2024 г., а възнамерява от догодина да го намалява.</p>
<p>
	<strong>МОН ще задържа децата в училище със 100 000 лв.</strong></p>
<p>
	В. Сега</p>
<p>
	50 хил. лв. планира да отпусне просветното министерство през 2016 г., за да разработи пилотен проект за прилагане на система за ранно предупреждаване за учениците, застрашени от отпадане от училище. Още толкова пари за същата цел са предвидени и за 2017 г. Това е една от мерките в проектоплана на МОН за 2016-2017 г. в изпълнение на стратегията за намаляване на дела на децата, преждевременно напускащи образователната система.<br />
	Повечето от предвидените дейности обаче са или част от ежегодните задължения на ведомството, или са &quot;прехвърлени&quot; към оперативна програма &quot;Наука и образование&quot;, по която може да бъдат финансирани чак през 2018 г. Проектът бе качен за обществено обсъждане в края на декември м.г., а срокът за предложения по него изтече в сряда.</p>
<p>
	<strong>Пазят пенсионерите от нелоялни търговци</strong></p>
<p>
	В. Стандарт</p>
<p>
	Комисията за защита на потребителите ще пази пенсионерите от нелоялни търговци. За целта беше подписано Споразумение за сътрудничество между КЗП и Сдружение &quot;Народно движение против корупцията и за иновативна икономика&quot;. Подписи под споразумението поставиха председателите на КЗП Димитър Маргаритов и на Сдружението Борис Минчев. &quot;От жалбите на по-възрастните потребители до нас разбираме, че без да осъзнават навреме, те често стават жертва на различен тип некоректни действия на търговци, които по-рядко засягат други граждани. За съжаление, в повечето случаи за това се разбира чак след като вече са налице сключени дългосрочни договори за ненужни за тях услуги и разтрогването им без неустойки може да стане едва при доказване, че са подписани в условия на прилагане на нелоялна практика&quot;, коментира Димитър Маргаритов.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
