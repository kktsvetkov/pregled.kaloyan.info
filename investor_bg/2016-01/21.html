

	<div class="art">
		<div id="article_text" class="s4" itemprop="articleBody">
			
			
			<p>
	<strong>&quot;Мекалит&quot; започва да работи и за автомобилната индустрия</strong><br />
	<em>в. Капитал Daily</em></p>
<p>
	Производителят на детайли за бяла техника &quot;Мекалит България&quot; започва ново производство в завода си край Пловдив. Преди три години германската Mecalit стъпи в България, за да е по-близко до основните си западноевропейски клиенти, изнасящи производството си на изток, а основната цел беше оттук да се снабдяват предприятията на Liebherr, Bosch-Siemens Hausgeraete и Miele. В желанието си да разшири бизнеса си обаче сега пловдивският завод навлиза в нова област &ndash; производство на пластмасови елементи за автомобилната индустрия. В допълнителната линия са инвестирани близо 3 млн. евро, а сред клиентите са компании като Renault - Nissan, Volswagen и Mercedes. Запитвания има и от други автомобилни производители.</p>
<p>
	<strong>Човекът на Борисов стана представляващ ВСС</strong><br />
	<em>в. Капитал Daily</em></p>
<p>
	Членът на Висшият съдебен съвет (ВСС) Димитър Узунов изненадващо беше избран за представляващ и говорител на съвета на мястото на Соня Найденова. Предложението е внесено като извънредна&nbsp; точка от 12 членове на съвета. Шестима от членовете на съвета (Соня Найденова, Калин Калпакчиев, Камен Иванов, Магдалена Лазарова, Галина Карагьозова и Юлия Ковачева) излязоха от заседанието, в знак на несъгласие с начина, по който се прави предложението и липсата на каквито и да е било мотиви. В крайна сметка предложението беше прието с 13 гласа &quot;за&quot; и двама въздържали се. Сред подкрепилите кандидатурата на Узунов са главният прокурор Сотир Цацаров и прилежащото му мнозинство, в което влизат &quot;героите&quot; от &quot;Яневагейт&quot; Милка Итова, Ясен Тодоров, Мария Кузманова и Светла Петкова.</p>
<p>
	<strong>Управляващите пак ще раздават пари на електронни медии без конкурс</strong><br />
	<em>в. Сега</em></p>
<p>
	Поредица скандали породи вчера окончателното приемане на промените в Закона за обществените поръчки (ЗОП), внесени от правителството. Депутати и от управляващото мнозинство, и от опозицията се възмутиха от ред поправки, засягащи случаите, при които законът няма се прилага, но не успяха да обърнат вота.</p>
<p>
	Най-спорен се оказа текстът за закупуване на програмно време и осигуряване на предавания в електронните медии, които се възлагат на доставчиците на услуги. И според новия проект, и според действащия закон те не са обект на обществени поръчки - за разлика от печатните медии, за които това облекчение не важи. Опитът на част от депутатите да променят това положение претърпяха пълен провал и така медийни договори за милиони остават извън обхвата на ЗОП.</p>
<p>
	<strong>13 университета ще си поделят 43.4 млн. лв. от ЕС</strong><br />
	<em>в. Сега</em></p>
<p>
	13 висши училища у нас ще си разпределят 43.4 млн. лв. от оперативна програма &quot;Региони в растеж&quot;. Вчера от регионалното ведомство публикуваха проект на насоки за кандидатстване по процедурата, по която университетите ще получат финансиране за обновяване на материалната база. Крайният срок за получаване на предложения по него е 26 януари т.г.</p>
<p>
	36.8 млн. лв. от парите са европейско финансиране, а 6.5 млн. лв. - национално. Средства за обновяване и модернизация на стара инфраструктура и оборудване, както и за подобряване на достъпа на хора в неравностойно положение ще получат 13 университета. Те са избрани по методика на МОН, отчитаща числеността на студентите, бъдещата ползваемост на извършените инвестиции, качеството на обучението, перспективите за развитие на висшето училище, потребностите на пазара на труда и реализация на завършващите. Оценката е на ниво професионално направление.</p>
<p>
	<strong>Искат кмета на Карбонат за шеф на общините</strong><br />
	<em>в. Стандарт</em></p>
<p>
	Кметът на Карнобат да стане шеф на Сдружението на общините. Около такова предложение са се обединили част от градоначалниците у нас. &quot;Бойко Борисов каза, че ще предложи поста да заеме кмет от друга партия, а Георги Димитров не е от ГЕРБ и освен това е много деен и подходящ за поста човек&quot;, коментираха общинари.</p>
<p>
	До 5 февруари ще текат номинациите за Управителния съвет на Сдружението на общините. Това стана ясно вчера след консултации между ГЕРБ и БСП. На срещата присъстваха председателят на ГЕРБ Цветан Цветанов, соцлидерът Михаил Миков и депутатът от БСП Дора Янкова, която е бивш шеф на сдружението като кмет на Смолян.</p>
<p>
	<strong>Само БГ екскурзоводи показват чудесата ни</strong><br />
	<em>в. Стандарт</em></p>
<p>
	Само родни екскурзоводи ще могат да показват нашите забележителности, да разказват на български и чужди туристи за историята и природата ни. Дори чуждите групи ще трябва да наемат родни професионалисти. Това гласи Наредба на Министерство на туризма за професионалната подготовка на екскурзоводите, обнародвана в Държавен вестник.</p>
<p>
	В наредбата има редица изисквания за опит, образование, познание на чужди езици и стаж. Всички, които искат да получат лиценз за екскурзовод и да бъдат вписани в регистъра, ще трябва да научат материал, избран от Министерството на туризма. Ведомството ще съставя и комисия, пред която кандидатите ще могат да се явяват като изпитите ще бъдат два пъти годишно. В съседна Турция също министерството издава лицензите, но кандидатите с висше образование минават 6-месечен курс, който завършва с 45-дневна екскурзия в страната, обясни Илхан Карабулут, който упражнява професията при съседите.</p>
<p>
	<strong>Великобритания вече дава заеми и на магистри</strong><br />
	<em>в. Новинар</em></p>
<p>
	Великобритания вече дава заеми и на студентите, които искат да запишат магистратура на Острова. Досега държавата отпускаше пари само за тези, които учеха за бакалавър, но след няколко заседания на английското правителство беше взето решение и магистрите да получават заем, с който да си платят обучението.</p>
<p>
	Това обясни Бистра Илиева, управителят на консултантска къща &bdquo;Дарби&ldquo;, които организират първото за годината изложение за средно и висше образование в чужбина на 24 януари в София и на 26-и във Варна.</p>
<p>
	<strong>Рекламираме БГ туризма с вино и народни танци в Мадрид</strong><br />
	<em>в. Новинар</em></p>
<p>
	Рекламираме родния туризъм на изложение в Мадрид. Във вторник министърът на туризма Николина Ангелкова бе на откриването на едно от най-големите туристически изложения в света. България също ще има свой щанд. Целта е промотиране на страната ни като целогодишна туристическа дестинация.</p>
<p>
	Изложението ще се проведе от 20 до 24 януари, като в последните два дни за посетителите са организирани дегустация на български вина и изпълнение на живо на български народни танци. На изложението има и 9 родни туристически организации.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
