

	<div class="art">
		<div id="article_text" class="s4" itemprop="articleBody">
			
			
			<p>
	<strong>Икономиката през 2016 г.: Икономиката през 2016: Малък ръст заради Китай, банките и политиците</strong><br />
	<em>в. Капитал Daily</em></p>
<p>
	Отминаващата 2015 г. може да бъде определена като една от най-добрите години за българската икономика след началото на кризата, поне ако съдим по статистическите данни. Индикации, че 2016 г. ще е по-добра, няма, дори напротив - по-силно ще тежат нерешени стари проблеми, ще се зададат и нови. В плана за 2016 г. правителството залага индивидуалното потребление да нарасне, икономистите отдават повече значение на инвестициите, докато бизнесът се надява да има по-голям пазар, на който да изнася своята продукция. Всички очакват стабилизиране на икономическия растеж около нивата от тази година (2.1&ndash;2.5%), който темп обаче се определя като недостатъчен за бързо възстановяване на пазара на труда и догонване на развитите държави.</p>
<p>
	Рисковете тази средно оптимистична прогноза за растеж на брутния вътрешен продукт (БВП) да не се изпълни са твърде много. Те са както вътрешни, свързани с политическата несигурност, предстоящия преглед на активите във финансовия сектор, недостига на квалифицирана работна ръка и забавеното усвояване на европейските субсидии, така и външни - темповете на възстановяване на европейската икономика, паричната политика на Европейската централна банка (ЕЦБ) и военните конфликти в различни краища на света.</p>
<p>
	<strong>2 млн. българи ще плащат по-високи осигуровки през 2016 г.</strong><br />
	<em>в. Сега</em></p>
<p>
	Въпреки че и тази година осигуровките не се повишават като размер, работещите и бизнесът ще понесат по-голяма осигурителна тежест заради рекордното увеличаване на минималните осигурителни прагове. Социалните осигуровки остават 17.8%, като 9.9% плаща работодателят, а 7.9% - служителят. Увеличението на минималната заплата с 40 лв. до 420 лв. обаче води до рекорден ръст на минималните осигурителни прагове със средно 8.6%. Това засяга сектори, в които работят близо 2 млн. българи, а НОИ очаква допълнително 80 млн. лв. от осигуровки.</p>
<p>
	Така, въпреки че осигуровките не се увеличават през 2016 г., заетите ще плащат повече за социални вноски. Минималният осигурителен доход не може да е по-нисък от 420 лв. По данни на Националната агенция по приходите към края на годината 52 хил. българи са се осигурявали на 380 лв., което означава, че техните осигуровки ще се увеличат с 11%.</p>
<p>
	<strong>Германия е рекордьор по патенти у нас</strong><br />
	<em>в. Сега</em></p>
<p>
	Българските изобретатели не са особено инициативни, поне ако се съди от данните на Патентното ведомство. В рамките на над десет години - от 2001 до 2014 г., в България са издадени общо 15 954 патента, 92% от които (14 678) принадлежат на чуждестранни фирми. Едва 1276, или по-малко от една десета, са на български фирми. През 2014 година например са издадени едва около 20 патента. Това показва последният доклад &quot;Иновации.бг&quot; на фондация &quot;Приложи изследвания и комуникации&quot;.</p>
<p>
	Абсолютният лидер по брой издадени патенти в България е Германия, следвана от САЩ. Германски фирми и изследователи имат 3050 патента, издадени през периода 2001 - 2014 г., а САЩ заемат второто място с незначителна разлика. Близо една трета от издадените патенти през този период се падат на фирми от Швейцария, Франция, Италия и Великобритания, показват още данните от доклада. Информация за 2015 г. все още не е оповестена.</p>
<p>
	<strong>Велосипеден тунел ще свързва &quot;Люлин&quot; с центъра на София</strong><br />
	<em>в. Сега</em></p>
<p>
	До края на лятото и най-късно в началото на есента колоездачите от район &quot;Люлин&quot; ще могат да стигат до централната част на София по по-безопасен път, движейки се през специално направен за целта тунел. Това съобщи пред &quot;Сега&quot; столичният зам.-кмет по транспорта Любомир Христов.</p>
<p>
	Идеята на Столична община е до момента начертаното велотрасе по протежението на бул. &quot;Тодор Александров&quot; между метростанция &quot;Вардар&quot; и бул. &quot;Мария Луиза&quot; да бъде продължено в посока &quot;Люлин&quot;, тъй като предназначеният за велосипедистите път свършва при метростанция &quot;Вардар&quot; и оттам трябва да се включат в общото движение, минавайки през автомобилен тунел.</p>
<p>
	<strong>Плащаме в брой до 10 000 лева</strong><br />
	<em>в. Стандарт</em></p>
<p>
	Само суми до 10 000 лв. ще може да се плащат в брой от началото на новата 2016 г. Досега таванът беше 15 000 лв. Промяната беше направена, за да се ограничат кешовите разплащания, а по този начин и възможностите за укриване на обороти и данъци.</p>
<p>
	Дори да правите по-малки вноски по договор на стойност над 10 000 лв., средствата също трябва да се превеждат по банков път. Например, ако вземете на лизинг кола с цена 12 хил. лв., месечните вноски трябва да се внасят или превеждат по сметка в банка.</p>
<p>
	<strong>Изкупуването на тютюн в Североизточна България се възобновява</strong><br />
	<em>в. Стандарт</em></p>
<p>
	Фикрет Бекир от Националната асоциация на тютюнопроизводителите каза за БНР, че изкупуването на тютюн в Североизточна България ще бъде възобновено в следващите дни.</p>
<p>
	&quot;До края на декември са изкупени близо 70% от сортовата група &quot;Каба Кулак&quot; и около 50 на сто от сорт &quot;Бърлей&quot;. В сравнение с предходната година цените са по-ниски с около 60-70 стотинки. Ако не бъде увеличена цената на суровината, 20-30% от производителите ще се откажат да отглеждат тютюн&quot;, каза още той.</p>
<p>
	<strong>Вековни букови гори в Стара планина са на път да влязат в ЮНЕСКО</strong><br />
	<em>в. Новинар</em></p>
<p>
	11 000 хектара от вековните букови гори в резерватите от Национален парк &bdquo;Централен Балкан&rdquo; са на път да влязат в ЮНЕСКО. Покана за световното признание отправили от организацията по проект &bdquo;Букови гори &ndash; общо наследство на Европа&rdquo;. За целта посочени за присъединяване към световното наследство на ЮНЕСКО са вековните дървета в горите от 9 резервата, сред които &bdquo;Боатин&rdquo;, &bdquo;Царичина&rdquo;, &bdquo;Козя стена&rdquo;, &bdquo;Пеещи скали&rdquo; и &bdquo;Стара река&rdquo;.</p>
<p>
	Очаква се номинацията да бъде представена пред Секретариата на ЮНЕСКО в Париж през втората половина на януари.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
