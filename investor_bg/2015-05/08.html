

	<div class="art">
		<div id="article_text" class="s4" itemprop="articleBody">
			
			
			<p>
	<strong>Военната авиация се върна век назад</strong><br />
	<em>в. Сега</em></p>
<p>
	Вместо да се движи напред и да се модернизира с последно поколение изтребители, българската армия се връща век назад. Военното министерство роди вчера нова екстравагантна идея - България да изпълнява задълженията си по &quot;Еър полисинг&quot; със старите МиГ-21. Това става на фона на явното нежелание на МО да преговаря за продължаване на живота на доста по-модерните МиГ-29 и на отказа на правителството да даде пари за нови западни бойни самолети.</p>
<p>
	За новата идея стана ясно след заседанието на парламентарната комисия по отбрана. На нея освен министърът на отбраната Николай Ненчев, трябваше да бъде изслушан и началникът на Военновъздушните сили ген. Румен Радев. Той обаче е в чужбина и ще бъде изслушан следващата седмица. Въпреки това Ненчев запозна вчера депутатите със състоянието на бойната авиация.</p>
<p>
	<strong>Борисов се намеси в имотните спорове около Бачковския манастир</strong><br />
	<em>в. Сега</em></p>
<p>
	Премиерът Бойко Борисов прегърна каузата на игумена на Бачковския манастир Симон за решаване на имотните спорове около обителта и разпореди на четирима министри да се заемат с тази задача. С проблемите със собствеността на манастира ще се занимават вицепремиерът Томислав Дончев, регионалният министър Лиляна Павлова и министрите на образованието и земеделието. Едва след решаването на проблемите около земите на светата обител ще се мисли дали вторият по големина манастир у нас ще получи специален статут като Рилската света обител и съответно субсидия от държавата.</p>
<p>
	Архимандрит Симон присъства на вчерашното заседание на кабинета по покана на премиера. Пред министрите Борисов е обяснил, че е поканил архимандрита заради споровете около собствеността на манастира. След заседанието регионалният министър Лиляна Павлова съобщи, че кабинетът ще съдейства на манастира за разрешаване на част от имотните спорове.</p>
<p>
	<strong>Без актуализация на бюджета засега</strong><br />
	<em>в. Стандарт</em></p>
<p>
	Актуализация на бюджета засега не се налага. Това споделил финансовият министър Владислав Горанов пред колеги в Министерския съвет, научи &quot;Стандарт&quot;. Ковчежникът на държавата разчита, че показателите ще бъдат добри и постъпленията от борбата със сивата икономика и контрабандата ще допринесат за постъпленията, коментираха още негови колеги от Министерски съвет. През април тази година кабинетът прие решение за одобряване на средносрочната бюджетна прогноза за периода 2016-2018 година. Премиерът Бойко Борисов постави условие на Агенция &quot;Митници&quot;, МВР и приходните агенции да съберат близо 2 милиарда лева до края на годината.</p>
<p>
	<strong>По-дълъг срок за средствата за селата</strong><br />
	<em>в. Стандарт</em></p>
<p>
	&quot;Няма страна в ЕС, която да е против удължаването на срока за допустимите разходи по Програмата за развитие на селските райони 2007-2013&quot;. Това каза министърът на земеделието Десислава Танева след среща с колегата си от Кипър, Никос Куялис. Танева обясни, че двете страни работят по промени, които да допуснат това удължаване. &quot;На Съвета на министрите в понеделник отново ще поставим темата и се надяваме на положително развитие&quot;, посочи министър Танева.</p>
<p>
	<strong>&quot;Софиямед&quot; е заплашена от 20 хил. лв. глоба</strong><br />
	<em>в. Новинар</em></p>
<p>
	Максималната глоба, предвидена за нарушение, е в размер на 2000 лв. и тя ще бъде наложена на болница &quot;Софиямед&quot;. Нередностите, открити от агенция &quot;Медицински одит&quot; са близо десет, което означава, че тя може да отнесе санкции в размер на 20 хил. лв. Това обяви зам.-министърът на здравеопазването д-р Ваньо Шарков.</p>
<p>
	Шарков каза още, че в понеделник министърът на здравеопазването д-р Петър Москов ще намали нивото на компетентност на неонатологията в болницата от второ на първо, което е най-ниското. Причината за това решение е липсата на достатъчно медицински специалисти в лечебното заведение.</p>
<p>
	<strong>Заводът за боклука на София готов до края на лятото</strong><br />
	<em>в. Новинар</em></p>
<p>
	Съвсем скоро столицата ще разполага с модерен завод за преработка на отпадъците си, което ще реши проблема с боклука за десетилетия напред.</p>
<p>
	&bdquo;Над 70 процента от всички дейности вече са изпълнени. На финала сме, остават още няколко месеца до пускането на завода в експлоатация&rdquo;, обяви кметът Йорданка Фандъкова, която провери как върви изграждането на съоръжението.</p>
<p>
	Тя обясни, че в четири от сградите строително-ремонтните дейности вече са изцяло завършени. Една от сградите се довършва, а паралелно с това се монтира оборудването. В една от сградите се изпробва апаратурата и продължава изграждането на подземните мрежи.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
