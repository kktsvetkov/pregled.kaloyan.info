

	<div class="art">
		<div id="article_text" class="s4" itemprop="articleBody">
			
			
			<p>
	<strong>Магистрала &quot;Струма&quot; се оказа без връзка с Гърция</strong></p>
<p>
	В. Сега</p>
<p>
	Поредният случай на магистрала, която свършва в нищото, ще трябва да бъде решаван у нас. Става дума за последния участък от магистрала &quot;Струма&quot;, който се довършва и води към граничния пункт Кулата - Промахон. Това ще струва на държавата допълнително около 3.1 млн. лв.</p>
<p>
	Заради недоглеждане при проектирането трафикът от магистралата ще се затапи, а има опасност и от катастрофи по опасното и натоварено трасе към Гърция. Това е така, защото след крайната си точка аутобанът &quot;слиза&quot; на двулентовия път Е-79 за 1.4 километра, докато стигне българо-гръцката граница. &quot;За да не се образува тапа, организираме бързо проектиране и строителство на отсечката. Идеята е да се изгради трилентов път - 2 ленти да водят към пункта, една да е за влизащите в България&quot;, обясни пред в. &quot;Сега&quot; шефът на агенция &quot;Пътна инфраструктура&quot; инж. Лазар Лазаров.</p>
<p>
	<strong>РБ плаши да мине в опозиция, ако не тръгнат реформите</strong></p>
<p>
	В. Сега</p>
<p>
	Ако не се предприемат мерки срещу източването в здравеопазването и за връщане на доверието в правосъдната система, Реформаторският блок (РБ) излиза в опозиция. Това обяви в прав текст лидерът на ДСБ Радан Кънев във Варна. Той обаче не уточни дали блокът би го сторил в настоящия или следващ парламент. &quot;Това дали 43-тото Народно събрание ще събере необходимия кураж да гласува реформите ще предопредели дали реформаторите ще останем част от управляващото мнозинство, или ще станем част от опозицията&quot;, заяви Кънев. Той изрази надежда, че местните избори няма да спрат реформите.</p>
<p>
	<strong>Банките трупат мускули за стрес тестовете догодина</strong></p>
<p>
	В. Капитал Daily</p>
<p>
	Банките в България са започнали подготовката си за стрес тестовете догодина, като отсега работят върху повишаване на приходите и печалбите си. Такъв извод налагат резултатите им в края на първото тримесечие на годината. Очаквано се наблюдава подобрение на нетния лихвен доход, който за системата се покачва с 5%, а ако се изключи КТБ - с 8.6%. Това се дължи на резкия спад на лихвите по депозити през миналата година, съпътстван с доста по плавно понижение по кредити.</p>
<p>
	Този ефект се съпътства и от покачване на приходите от такси и комисиони - с 8.8%. За сметка на това едно от основните пера по разходите, върху което мениджмънтът може да има влияние - начислените обезценки, се свива с 8.7% за цялата система (7.3% без КТБ). Така поне на хартия в края на март секторът се показва по-добре капитализиран, рентабилен и още по-ликвиден, отколкото към същия период на миналата година, когато проблемите в Корпоративна търговска банка (КТБ) все още не бяха се проявили.</p>
<p>
	<strong>Дотук само държавата си изпълни &quot;задължението&quot; за стадиона на &quot;Лудогорец&quot;</strong></p>
<p>
	В. Капитал Daily</p>
<p>
	Футболният шампион &quot;Лудогорец&quot; си има нова трибуна &quot;Моци&quot;. Идеята за тоталната реконструкция се роди, когато преди две години мач на &quot;Лудогорец&quot; се засече с предвидения доста по-рано концерт на Роджър Уотърс &quot;Стената&quot;. След като бурята се размина, Домусчиев обяви, че е готов да инвестира 20 милиона лева в обновяването на стадиона, ако общината поеме своя дял.</p>
<p>
	Тъй като община Разград нямаше излишни 5 милиона лева, поемането на &quot;своя дял&quot; дойде от държавата. Като част от програмата &quot;Региони в растеж&quot; държавата отпусна 3 милиона лева на общината. Конкурсът за изпълнение обаче не беше спечелен от случайна фирма, а от свързаното с братя Домусчиеви &quot;ЕИС-Строителна компания&quot; ООД. При правителството на ГЕРБ общината припомни на държавата за своя ангажимент за останалите два милиона лева. И те бяха осигурени без проблеми. След това общината премина през още една поръчка с &quot;договаряне без обявление&quot;, за да добави още един милион лева към проекта с мотив &quot;необходимост от извършване на допълнителни строително-монтажни работи&quot;.</p>
<p>
	До тук общината не е отделила нищо за строителството на трибуната, а целият разход е за сметка на държавния бюджет. Общината, респективно държавата, обаче са си изпълнили ангажимента към Кирил Домусчиев - техният финансов дял е осигурен и проектът е реализиран. Сега остава да се случат останалите 75%, които са делът на собствениците на клуба и заради които започна всичко.&nbsp;</p>
<p>
	<strong>Дянков съветва Сириза</strong></p>
<p>
	В. Стандарт</p>
<p>
	Съвети как да борят корупцията дава днес на властите в Атина бившият вицепремиер и финансов министър Симеон Дянков. Той ще бъде един от най-важните лектори на извънредната икономическа среща на върха за Гърция. Тя се организира от базираната в САЩ неправителствена организация &quot;Атлас Нетуърк&quot;, Института &quot;Като&quot; и фондация &quot;Фридрих Науман&quot;. Целта на форума е да се представи на гръцкото общество и политиците план за избягване на икономически кризи чрез структурни реформи. Дянков ще бъде основен лектор в панела &quot;Изкореняване на корупцията&quot;.</p>
<p>
	<strong>Корейски филми водят туристи</strong></p>
<p>
	В. Стандарт</p>
<p>
	Ако страната ни иска да пробие на корейския туристически пазар, трябва да помисли за заснемането на азиатски филми у нас. Именно тази тактика през последните две години е довела до ръст от 8 път на броя на гостите от Южна Корея в Хърватска. По време на срещите ми стана ясно, че сериалите водят до интерес към туристическите атракции, обясни зам.-министърът на туризма Ирена Георгиева, която беше част от делегацията на президента Росен Плевнелиев при посещението му в Сеул. Доскоро хърватските острови и крайбрежни градове са били абсолютно непознати в Сеул, докато сега са сред модерните дестинации, обясни тя. Корейците търсят предимно възможности за гурме туризъм, спа почивки, дегустации на вина и културен туризъм.</p>
<p>
	<strong>МОТ: 1/4 имат стабилна работа</strong></p>
<p>
	В. Новинар</p>
<p>
	Едва една четвърт от работещите по света има стабилна работа, посочва Международната организация на труда /МОТ/ в своето годишно изследване за заетостта, публикувано в Женева. Докладът обхваща 180 страни, в които са концентрирани 84% от трудещите се по света. В него се изтъква, че три четвърти от тези трудещи се имат само временни договори или краткосрочни договори, работят без договор или имат работа в семейни компании без действително заплащане.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
