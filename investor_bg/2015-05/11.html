

	<div class="art">
		<div id="article_text" class="s4" itemprop="articleBody">
			
			
			<p>
	<strong>Печалбите на бизнеса растат през 2014 г.</strong><br />
	<em>в. Капитал Daily</em></p>
<p>
	Икономическото съживяване в България през 2014 г., регистрирано от националната статистика, е видимо и в отчетите за дейността на компаниите в страната. Обобщените данни за финансовите резултати на дружествата, които те са длъжни да декларират в Националната агенция за приходите (НАП), показват пълна противоположност спрямо предходната година. Приходите и печалбите растат, а оттам и платеният корпоративен данък. В резултат фирмите са спрели с политиката на затягане на колана и са си позволили повече разходи. Отделно самият брой на активните фирми също е нараснал значително.</p>
<p>
	През изминалата данъчна кампания над половината от декларациите на дружествата са подадени по интернет. Което се дължи и на факта, че НАП даде възможност на фирмите и физическите лица да внасят документите по електронен път и с персонален идентификационен код (ПИК), а не само с електронен подпис.</p>
<p>
	<strong>&quot;ТЕЦ Марица-изток 2&quot; иска гарантирани продажби за енергията си</strong><br />
	<em>в. Капитал Daily</em></p>
<p>
	Държавната&nbsp; ТЕЦ &quot;Марица-изток 2&quot; е поискала от енергийния регулатор да й бъде позволено да сключи договор с Националната електрическа компания (НЕК) за задължително изкупуване на част от енергията, която произвежда. Това според дружеството е една от възможните мерки, които могат да предотвратят загубата му през следващите няколко месеца. Те са описани в последните два публикувани финансови отчета на дружеството - за 2014 г. и за първото тримесечие на тази. &quot;Ако не бъдат предприети незабавни мерки в тази посока, дружеството ще генерира отрицателни финансови резултати през следващите тримесечия от 2015 г. Това ще доведе до невъзможност &quot;ТЕЦ Марица-изток 2&quot; да обслужва задълженията си към доставчици и към финансови институции, включително изплащането на държавно гарантирания заем&quot;.От самата централа коментираха за &quot;Капитал Daily&quot;, че тези искания са представени на енергийния регулатор в заявлението за новите цени от юли. То заедно със заявлението на АЕЦ &quot;Козлодуй&quot; бяха единствените, които не бяха публикувани на сайта на Комисията за енергийно и водно регулиране (КЕВР).</p>
<p>
	<strong>Бум на немотивирани искания за следене на телефони и имейли</strong><br />
	<em>в. Сега</em></p>
<p>
	Прокуратурата и службите масово искат да следят телефонния трафик и интернет кореспонденцията на гражданите, без да мотивират заявленията си до съда. Това е причината да получават откази в 35.9% от случаите, показва справка, предоставена на &quot;Сега&quot; от Софийския районен съд, в който традиционно постъпват най-много искания по Закона за електронните съобщения (ЗЕС).</p>
<p>
	Всяко пето заявление на прокуратурата е без основание. Рекордьори обаче са спецслужбите - 40% от техните искания биват отхвърлени заради различни видове нарушения. Данните са тревожни, тъй като ровенето в трафичните данни нарушава личната свобода - те позволяват проследяване и разпознаване на източника и направлението на връзката, както и датата, часа и продължителността й, крайното устройство на потребителя и ползваните клетки. От 2010 г. насам службите и прокуратурата проследиха разговорите и имейлите на хиляди хора със съмнителен ефект за разкриването на престъпления. Не е известно и колко от тях бяха уведомени, че са били следени.</p>
<p>
	<strong>Разходите за председателството на ЕС ще набъбнат драстично</strong><br />
	<em>в. Сега</em></p>
<p>
	Планираният бюджет от най-малко 60 млн. евро за подготовката и провеждането на българско председателство на Съвета на Европейския съюз през втората половина на 2018 г. вероятно ще набъбне двойно, установи &quot;Сега&quot;. Причината е, че нито има готова инфраструктура, нито обучени кадри.</p>
<p>
	От стенограма на заседание на Министерския съвет се разбра, че премиерът Бойко Борисов на няколко пъти призовава колегите си да му кажат колко ще струва всичко, &quot;за да може в следващите бюджети - 2016, 2017 г., Министерството на финансите да заложи тези средства, за да има време да се проведат обществени поръчки&quot;. От думите на премиера се разбира, че очаква и Брюксел &quot;да помогне&quot;. Той дава за пример, че трябва да се купят 35-40 бронирани автомобила, в които да се возят пристигащите чужди премиери и министри, тъй като НСО имало само пет-шест. Само грубите сметки показват, че за автомобилите ще са нужни още около 40 млн. лв. Допълнително ще има разходи за охрана, микробуси и наеми на хотели.</p>
<p>
	<strong>2 категории пенсии за полицаи и военни</strong><br />
	<em>в. Стандарт</em></p>
<p>
	Въвеждането на категория труд и за работещите в системата на МВР и отбраната е най-новата идея за пенсионна реформа в силовите министерства. Предложението е направено от синдикатите, научи &quot;Стандарт&quot;. Представителите на КНСБ и &quot;Подкрепа&quot; развили идеята си в събота вечерта, когато премиерът Бойко Борисов събрал на специална среща по темата профсъюзите и вицетата си Ивайло Калфин и Румяна Бъчварова.</p>
<p>
	На срещата при Борисов синдикалистите настояли пенсионната реформа да важи с еднаква степен за всички категории работещи и да не подминава заетите в силовите ведомства. Както стана ясно, вицепремиерът Румяна Бъчварова се застъпи за подопечните си като се противопостави на предложението на вицепремиера Калфин за плавно вдигане на пенсионната възраст на полицаите до 55 години. Бъчварова настоява от догодина да се въведе възраст за пенсиониране в сектор &quot;Сигурност&quot; 50 години и тя да не се увеличава. В същото време пенсионната реформа предвижда плавно вдигане на годините за пенсия на всички останали работещи независимо от категорията труд. Затова КНСБ и &quot;Подкрепа&quot; искат трудът на заетите в силовите ведомства да бъде категоризиран по аналогия с този в индустриалните предприятия, където има първа и втора категория труд.</p>
<p>
	<strong>&quot;Ремотекс&quot; кани бивши служители на работа</strong><br />
	<em>в. Стандарт</em></p>
<p>
	За първи път от 2 години работници отново ще прекрачат портала на затвореното предприятие &quot;Ремотекс&quot; в Раднево. Много от бившите служители са поканени днес на разговори с ръководния екип на новия собственик. В последната декада на април фалиралата фирма стана част от &quot;Минстрой&quot;. Новината съобщи за &quot;Стандарт&quot; нейният собственик - проф. Николай Вълканов. &quot;Миналата седмица взех и осъществих едно важно решение с купуването на &quot;Ремотекс&quot; Раднево. Сега ще пристъпя към неговата стабилизация и оздравяване&quot;, каза Вълканов в интервю за вестника. Машиностроителното предприятие е в района на мини &quot;Марица-изток&quot;, което с производството си обслужва предимно мините, преди две години бе обявено във фалит. Тогава на улицата останаха 800 работници. Министърът на енергетиката в кабинета &quot;Орешарски&quot; - Драгомир Стойнев, искаше държавата да го национализира, но в крайна сметка никой не го купи. След това Първа инвестиционна банка (ПИБ), която е кредитор на дружеството, плати на търг 8.893 милиона лева за основните му активи. Сега дружеството &quot;Ремотекс-М&quot; е изкупило от ПИБ затворения завод и планира да възстанови производството. &quot;На първо време ще бъдат открити нови 400-500 работни места. Това са възможностите засега, важното е да се инвестира непрекъснато&quot;, каза проф. Вълканов.</p>
<p>
	<strong>Гърци масово лекуват зъбите си у нас</strong><br />
	<em>в. Новинар</em></p>
<p>
	Наплив на гръцки пациенти в последните месеци отчитат българските зъболекари.</p>
<p>
	След отварянето на граничния пункт &bdquo;Маказа&rdquo; &ndash; Нимфея преди две години все повече гърци лекуват зъбите си в Момчилград, Кирково и Кърджали.</p>
<p>
	Съседите ни избират наши стоматолози преди всичко заради по-ниските цени на услугите, коментират зъболекари от района. За да привлекат гръцките пациенти обаче, те се стремят да осигурят и добро обслужване.</p>
<p>
	&bdquo;Пазарната икономика не признава граници. У нас се формира така да се каже медицински туризъм&rdquo;, коментира пред &bdquo;Новинар&rdquo; зъболекарят Фикри Гюлестан. Той посочи, че по желание гърците плащат ту в евро, ту в левове. И въпреки че не проявяват капризи, много често се опитват да се пазарят със зъболекарите в опит да намалят цената, разказа още д-р Гюлестан.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
