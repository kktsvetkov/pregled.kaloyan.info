

	<div class="art">
		<div id="article_text" class="s4" itemprop="articleBody">
			
			
			<div>
	<p>
		<strong>БТК отново чака кандидати</strong></p>
	<p>
		<em>в. Капитал</em></p>
	<p>
		За един телеком да бъде продаден седем пъти за малко над десет години е необичайно, но се случва. Да мине през две сделки за смяна на собствеността за под половин година обаче е рекорд, който БТК има шансове да постигне. Всъщност събитията около най-голямата българска компания в сектора се развиват още по-бързо. Едва два месеца след като за пореден път голям дял от оператора се премести под друг контрол, сега става ясно, че предстои нова цялостна сделка.</p>
	<p>
		Дали, кога и с кого тя ще бъде сключена засега не е ясно. Нещата, които към момента изглеждат сигурни, са, че процедура за търсене на купувачи ще има, тя може да започне след около 60 дни, продавачи няма да са акционерите, а ако не решаващ, то силно влиятелен глас отново ще има държавата. Последните две може и да звучат малко странно, но пък не за пръв път са валидни при БТК.</p>
	<p>
		<strong>Нашето голямо празно лято</strong></p>
	<p>
		<em>в. Капитал</em></p>
	<p>
		Ясно небе и добро настроение. Няма по-лесни летни асоциации. За най-печелещия от слънцето икономически отрасъл - туризма, обаче този сезон се очертава не само облачен, но и доста тъжен.<br />
		<br />
		След трудната 2014 г., която донесе първия спад по Черноморието от пет години насам, бизнесът сега се готви за още по-голямо намаление. Последните данни показват, че очертаващият се срив на резервациите от ключовия за сектора руски пазар ще бъде само частично компенсиран с по-късни записвания или с туристи от други държави. И макар проблемът да се дължи пряко на външни фактори, върху които бизнесът не може да влияе, като обезценяване на рублата и намалена покупателна способност на потенциалните туристи, ситуацията допълнително се усложнява заради натрупването на секторни недоглеждания.</p>
	<p>
		<strong>Шофьорските курсове пак ще включват и полигон</strong></p>
	<p>
		<em>в. Сега</em></p>
	<p>
		Промени в норматива за провеждане на шофьорските курсове и изпити се подготвят от експерти в изпълнителната агенция &quot;Автомобилна администрация&quot; (известна като ДАИ), научи &quot;Сега&quot;.<br />
		<br />
		Във връзка със зачестилите тежки катастрофи със загинали министърът на транспорта Ивайло Московски заяви, че 30 часа за взимане на шофьорска книжка и придобиване на правоспособност са абсолютно недостатъчни. &quot;Привърженик съм на възможно най-крайните мерки, които ще дисциплинират процеса. Добре е да се върне и кормуването на полигон като част от подготовката на курсистите&quot;, каза министърът. Той е категоричен, че трябва да се направят промени в нормативната уредба и вече е възложил на Автомобилната администрация да обсъди такъв вариант с парламентарната транспортна комисия. В агенцията се работи по промени в Закона за движение по пътищата, с които да се завишат изискванията при провеждането на подготовката за шофьори.</p>
	<p>
		<strong>Няма виновни за наводнението в Мизия</strong></p>
	<p>
		<em>в. Сега</em></p>
	<p>
		Наводнението в Мизия миналия август, което взе човешки жертви и причини щети за милиони, е вследствие на невиждани хиляди или милион години валежи. Това става ясно от експертизата, която трябваше да даде яснота за причините за бедствието. Проведени са хидравлични изчисления, теренни, хидрогеоложки, хидроложки и геоложки проучвания, съобщиха от прокуратурата.<br />
		<br />
		Експертите са установили, че речното корито на река Скът на територията на Мизия е в състояние да пропуска от 60 до 90 куб. м вода в секунда без градът да се наводни. От 3 до 5 август м. г. оттам са преминавали от 387.5 до 1000 куб.м в секунда.</p>
	<p>
		<strong>Предлагаме на Катар летището в Стара Загора</strong></p>
	<p>
		<em>в. Стандарт</em></p>
	<p>
		Проект за модернизация на летището в Стара Загора ще бъде предложен на Катар. Офертата ще бъде отправена по време на посещението на премиера Бойко Борисов и 7 министри в Доха от 16 до 18 май. Превръщането на държавното летище в товарен терминал-център между Европа и Азия, е част от управленската програма на правителството.</p>
	<p>
		Министърът на икономиката Божидар Лукарски и колегата му Ивайло Московски ще търсят катарски инвеститор, който да осъществи проекта и евентуално да експлоатира летището на концесия. Освен тях за Доха летят и вицепремиерът Румяна Бъчварова, финансовият министър Владислав Горанов, регионалният министър Лиляна Павлова, земеделският Десислава Танева и енергийният Теменужка Петкова.</p>
	<p>
		<strong>Спряха блокове на ТЕЦ-ове заради свито потребление</strong></p>
	<p>
		<em>в. Стандарт</em></p>
	<p>
		Ниското потребление на ток у нас и в съседните страни стана причина за спирането на част от електрогенериращите мощности. Това съобщи изпълнителният директор на Електроенергийния системен оператор (ЕСО) Иван Йотов пред БНР. През последните седмици потреблението у нас е между 3 хил. и 4 хил. МВт, а износът е около 600 МВт, съобщи Йотов. Причината за това се крие както в затоплянето на времето, така и в неработещата икономика, обясниха експерти. Ниското потребление наложи изключването от системата на 4 от 8-те термоблока в най-голямата ни ТЕЦ - държавната &quot;Марица-изток 2&quot; (около 800 МВт), както и 2 от 4-те блока в американската КонтурГлобал Марица изток-3 (420 МВт).</p>
	<p>
		По същата причина и 1000-мегаватовият 5-и енергоблок на АЕЦ &quot;Козлодуй&quot;, който на 20 май ще бъде пуснат в експлоатация след планов ремонт, ще увеличи постепенно мощността си до 70%, обясни още Иван Йотов. Така на практика потреблението натоварва под 50% от електрогенериращите мощности у нас.</p>
</div>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
