

	<div class="art">
		<div id="article_text" class="s4" itemprop="articleBody">
			
			
			<p>
	<strong>&quot;Пикадили&quot; взе 11,8 млн. евро кредит</strong></p>
<p>
	В. Капитал Daily</p>
<p>
	Липса на пари, растящи задължения към доставчици и наемодатели и проскърцвания в отношенията по оста на обединението &quot;Пикадили&quot; - &quot;Карфур&quot;. На фона на тези събития, валидни за двете вериги от месеци, не е изненадващ фактът, че се прибягва до кредити. Въпросът е доколко те ще решат генералния проблем със задлъжнялостта - тоест дори и да бъдат платени част от натрупаните сметки към производители и дистрибутори, дали няма бързо да бъдат натрупани нови. И дали сливането на &quot;Пикадили&quot; и &quot;Карфур&quot;, което още не се е случило юридически, няма да се отмени изобщо. И всеки да опита да се спаси поединично.</p>
<p>
	Според документи по партидата на &quot;Пикадили&quot; в Търговския регистър Инвестбанк финансира с 11.8 млн. евро &quot;Пикадили&quot; и &quot;Селект трейд&quot;. Последното всъщност е дружеството, което пое функцията на външен посредник на веригата. То от нейно име купува стоките от доставчиците и ги продава на &quot;Пикадили&quot; и &quot;Карфур&quot;. Кредитът е обезпечен със залог на &quot;Пикадили&quot;, включително стоката по магазините й (според договора за залог не по-малко от 15 млн. лв. във всеки един момент), имотът за логистичния й център от над 73 декара в Елин Пелин, вземанията на компанията и търговските й марки. Договорът е подписан на 14 май тази година, става ясно от регистъра.</p>
<p>
	<strong>&quot;Гопет транс&quot; ще инвестира 2 млн. лв. в комбиниран жп и автомобилен транспорт</strong></p>
<p>
	В. Капитал Daily</p>
<p>
	Спедиторът &quot;Гопет транс&quot; планира да инвестира 2 млн. лева в развитие на интермодален транспорт до 2016 г., който свързва България, Гърция, Румъния и Унгария с Великобритания, Бенелюкс, Северна Франция и западната част на Германия, съобщиха от компанията. Интермодалните превози са комбиниран автомобилен и жп транспорт, при който товарите се транспортират с влекачи до жп терминал. Там те се качват на влак, пътуващ на дълги разстояния, а на финала отново се довозват с камиони. Интермодалните превози не са новост за компанията. От&nbsp; миналата година &quot;Гопет транс&quot; е оператор на интермодален блок-влак в страната между Русе и румънския град Куртичи, отскоро обслужва и линия до Стара Загора, а следващата планирана връзка е между Куртичи и София.</p>
<p>
	Спедиторът използва всяка седмица 2000 камиона и 7 влака в мрежата от обслужвани направления. &quot;Планираме до 2020 г. да диверсифицираме услугите си чрез т.нар. зелена логистика (жп и интермодален транспорт) и чрез морски и въздушен превоз. Работим върху разработването на ново портфолио от услуги за управление на доставките, складиране, крос докинг, услуги с добавена стойност.Планираните инвестиции в тези дейности възлизат на 300 000 евро&quot;, заяви изпълнителният директор на компанията Мариана Христова.</p>
<p>
	<strong>Обществените поръчки пак ще влязат в зоната на здрача</strong></p>
<p>
	В. Сега</p>
<p>
	Намеренията на властта да има по-голяма прозрачност при провеждането на обществени поръчки и така да се ограничи корупцията там издържаха само няколко месеца. Проектът за нов закон за обществените поръчки (ЗОП), който е пуснат за обществено обсъждане, предвижда възложителите да си спестят публикуването на част от документите, които в момента задължително са публични. Това става ясно от изразено от Програма &quot;Достъп до информация&quot; становище по проект за изцяло нов ЗОП.</p>
<p>
	Според последните поправки в закона, одобрени през октомври 2014 г., възложителите са длъжни да поддържат на сайтовете си профил на купувача, в който задължително се публикуват 21 вида документи. В новия законопроект списъкът е съкратен до 11. Например комисиите за провеждане на процедурите няма да са длъжни да публикуват приложенията към протоколите и докладите, които готвят. Така няма да е ясно защо те са взели определено решение. Няма да се публикува и информацията за извършени плащания, включително към подизпълнители. Публикуването на данни за извършените плащания, включително и с подизпълнителите, бе въведено заради сериозни проблеми със забавени плащания при редица поръчки - най-вече по договори за строителство на магистрали.</p>
<p>
	<strong>Ненчев връща кадри от скандална военна агенция</strong></p>
<p>
	В. Сега</p>
<p>
	Министърът на отбраната Николай Ненчев назначава отново двама бивши ръководни кадри на агенцията &quot;Военни клубове и военно почивно дело&quot;, които бяха освободени през последните години, научи &quot;Сега&quot;.<br />
	За зам.-директор на агенцията е назначен Петър Манолов, който от 2011 до 2013 г. беше неин директор. Той беше освободен от бившия служебен министър Тодор Тагарев. Сред мотивите, посочени от МО тогава, беше критичен доклад на инспектората. За връщането на Манолов от МО не са съобщили, но то става ясно от сайта на агенцията. Там пише, че е единственият зам.-директор.</p>
<p>
	Според устройствения правилник обаче тя трябва да има втори заместник-директор. Вчера в различни сайтове се появи информацията, че за този пост се подготвя бившият зам.-директор на закритата военна агенция &quot;Социални дейности&quot; Стоян Стоянов - Стуци, която беше влята във &quot;Военни клубове&quot;. Информацията беше потвърдена от МО.</p>
<p>
	<strong>Строим повече в София и Пловдив</strong></p>
<p>
	В. Стандарт</p>
<p>
	10 пъти повече жилища са построени в София през тази година спрямо 2014 г. Това заяви Цанко Миланов, търговски директор на местното дружеството на &quot;Винербергер&quot; на пресконференция по случай 10 години от стъпването на компанията на родния пазар. По думите му през 2015 г. има ръст на строителството на национално ниво и най-вече в градовете София и Пловдив, където са изградени повече многофамилни жилища и сгради спрямо 2014 г. &quot;За съжаление обаче по Черноморието тенденцията е в обратна посока. Отливът на руски туристи се отрази и на строителството по морето&quot;, коментира Миланов и посочи, че едва 50% от разрешителните за строеж се превръщат в реален бизнес.</p>
<p>
	&quot;Дълги години у нас не се правеше нищо, но сега София определено е растящ пазар&quot;, потвърди и Атанас Буглов, управител и финансов директор на фирмата. Представителят на централата на &quot;Винербергер&quot; в Австрия Мартин Каза представи концепцията за &quot;Керамична къща е4&quot;, която съчетава в едно енергийна ефективност, екологично строителство, здравословен климат и обстановка. Той издаде, че такава къща предстои да бъде построена и у нас в района на София.</p>
<p>
	<strong>На море 365 дни в годината</strong></p>
<p>
	В. Стандарт</p>
<p>
	Около шестнадесет открити аквапарка формират днес картата на водните атракции в България. Част от тях ще пренесат лятната морска атмосфера далеч във вътрешността на страната. Независимо че инвестициите в този бизнес са солидни, а възвръщаемостта - твърде бавна. Но според собствениците на хотели с подобни съоръжения броят на посетителите им нараства всяка година средно с около 15-16%. Хотел &quot;Астера Банско&quot; е един от малкото планински хотели, които разполагат със собствен аквапарк. Фактът, че той е закрит, му дава огромното предимство да се ползва през всичките 365 дни в годината.</p>
<p>
	Данни от изследване в САЩ показват, че хотелите с подобна атракция имат с двадесет на сто по-голяма заетост на стаите от останалите. Американската аквапарк индустрия генерира годишно над 12 млрд. долара оборот и вкарва в икономиката около 57 милиона. През последните 15 години броят на посетителите на аквапарковете в световен мащаб се е увеличил с близо 70 на сто. В Европа най-напреднали в този отрасъл са Гърция и Турция. Водни атракциони се изграждат от български фирми в Румъния и Македония. Сърбия, Хърватия и Албания все още изостават в тази област. Като цяло в Европа лидер по брой аквапаркове е Германия с 65 комплекса.</p>
<p>
	<strong>Форум отваря вратите на българския бизнес към Виетнам</strong></p>
<p>
	В. Новинар</p>
<p>
	Бизнес форум ще отвори вратите на родните предприемачи към екзотичния Виетнам. Събитието е организирано от Изпълнителната агенция за насърчаване на малките и средни предприятия, съвместно с Министерството на планирането и инвестициите на Виетнам.&nbsp;Форумът ще се проведе на 5 юни в столичния хотел &bdquo;София Хотел Балкан&rdquo;. Целта е да се осигурят възможности за създаване на преки контакти между български предприятия и потенциални техни партньори от Виетнам за производствено коопериране, за увеличаване обема на българския износ, за обмен на добри производствени и търговски практики.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
