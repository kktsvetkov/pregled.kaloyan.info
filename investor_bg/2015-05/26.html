

	<div class="art">
		<div id="article_text" class="s4" itemprop="articleBody">
			
			
			<p>
	<strong>Новият собственик на &quot;Ремотекс&quot; търси нови клиенти</strong></p>
<p>
	В. Капитал Daily</p>
<p>
	Новият собственик на активите на фалиралия &quot;Ремотекс - Раднево&quot; го подготвя за възобновяване на дейността до края на юни. Търсят се 500 работници, които да започнат работа в Раднево, както и поръчки за ремонт на машини извън държавното миннодобивно предприятие в Маришкия басейн. До края на годината ще бъдат осигурени няколко милиона лева за инвестиции в техника, тъй като двегодишният престой на машините е нанесъл поражения.&nbsp; Това каза пред &quot;Капитал&quot; собственикът на &quot;Минстрой холдинг&quot; Николай Вълканов, който купи предприятието за 21 млн. лв. в съдружие с гръцкия гражданин Йоаннис Гиофкос.</p>
<p>
	Продавач на активите на &quot;Ремотекс - Раднево&quot; бе Първа инвестиционна банка (ПИБ). Вълканов не каза как е финансирал покупката, но спомена, че в схемата за придобиване на актива има и банков кредит към неназована финансова институция.&nbsp;Ремонтното предприятие не работи от близо две години, като основните му проблеми идваха по линия на натрупани задължения към ПИБ, НАП и работниците, които стачкуваха за заплати. По времето на кабинета &quot;Орешарски&quot; през 2014 година имаше идея за спасяване на предприятието чрез национализация, но намерението пропадна. Последва продажба на основните активи чрез съдебен изпълнител, като търгът бе спечелен от основния кредитор ПИБ с оферта за 8 млн. лв.</p>
<p>
	<strong>Гергов опитва да завземе още от Пловдивския панаир</strong></p>
<p>
	В. Капитал Daily</p>
<p>
	Преди осем години и половина Георги Гергов получи без пари и без състезание половината от капитала на Пловдивския панаир. Сега контролирано от него дружество ще опита да увеличи участието си в изложението и съответно да стопи държавния дял. Точно преди Агенцията за приватизация да пусне пакета за продажба. Операцията е обвита в мъгла - кое дружество и срещу какво ще придобие нови акции в панаира не става ясно от документите за общото събрание, на което трябва да се гласува увеличението.</p>
<p>
	Но ако мениджърите от обкръжението на Гергов могат да не разкриват информация, мълчанието на държавната е необяснимо. Министерството на икономиката, което е собственик почти на половината от капитала, не дава подробности нито за предложението, нито как ще го гласува. Резултатът от действията и бездействията на държавата е, че за десет години тя не е получила и лев за подарения дял, няма и дивиденти от съвместното участие в панаира. А Гергов държи контрол върху топ актив - огромен имот в широкия център на Пловдив. Дружеството &quot;Пълдин туринвест&quot;, 76% от което се контролира от бизнесмена Георги Гергов, а остатъкът от община Пловдив, ще опита да увеличи капитала на &quot;Международен панаир Пловдив&quot; под условие.</p>
<p>
	<strong>Социалното министерство ще плаща милиони на чиновници за кухи проекти</strong></p>
<p>
	В. Сега</p>
<p>
	На фона на драстични проблеми на пазара на труда и лобиране до последно за по-висок бюджет за оперативна програма &quot;Развитие на човешките ресурси&quot; социалното министерство се кани да плати милиони левове за кухи проекти на администрацията. Някои процедури вече са открити. От обявленията става ясно, че администрацията ще получи милиони за изпълнение на дейности, които са част от задълженията й. Най-ниската стойност на обявените до момента проекти е за 1 999 980 лв., като срещу тази сума ще се пише анализ за оценка на законодателството за интеграцията на малцинствата с фокус ромите и ще се изготви система за мониторинг.&nbsp; Това става ясно от обновената индикативна програма за изпълнение на проекти по &quot;Развитие на човешките ресурси&quot; през 2015 г. Това е първата одобрена от ЕК оперативна програма за новия период, с най-голяма готовност за стартиране на дейностите.</p>
<p>
	От публикуваната от социалното министерство справка става ясно, че бюджетите са, меко казано, притеснителни. Така например Комисията за защита от дискриминация ще получи 3,5 млн. лв. за провеждане на социологическо проучване, което да идентифицира кои са най-силно засегнатите от риск от дискриминация групи. По 2 млн. лв. ще получи тази година и самото социално министерство, както и секретариатът към Националния съвет за сътрудничество по етническите и интеграционните въпроси към МС.</p>
<p>
	<strong>42% от младите не си намират работа след мерки за заетост</strong></p>
<p>
	В. Сега</p>
<p>
	42% от младежите до 29 г. не успяват да си намерят работа, след като са участвали в програми и мерки за заетост. От тези, които пък остават на работа, около 40 на сто са при същия работодател. Ефективността в другите възрастови групи е дори по-ниска. Малко над половината - 52 на сто от участвалите в субсидирани заетост и обучения между 30 и 50 г., успяват да се реализират на пазара на труда след тях. Най-неефективни са мерките сред хората над 50 г., защото едва всеки трети е работил след приключването им.</p>
<p>
	Най-високият нетен ефект - разликата между цената на мерките и ползата им за обществото, е именно при младежите до 29 г. (16.3%), при общ нетен ефект на програмите и мерките от 13.2%. &quot;Това означава, че стимулирането на най-младите участници на пазара на труда води до много голям ефект чрез сравнително бързата им последваща реализация. Ефектът намалява с нарастване на възрастта&quot;. Това пише в доклада на социалното министерство за изпълнението м.г. на Европейската гаранция за младежта 2014 - 2020 г. Гаранцията изисква всеки млад човек, на възраст от 15 до 24 г., да получи качествено предложение за работа, продължаване на образованието, чиракуване или стаж до 4 месеца след като остане без препитание или напусне образование. Тя ще се изпълнява до 2020 г., като ще има и мерки за всички до 29 г.</p>
<p>
	<strong>Тристранката решава за минималната заплата</strong></p>
<p>
	В. Стандарт</p>
<p>
	Социално-икономическите партньори в Националния съвет за тристранно сътрудничество - НСТС се събират днес на &quot;Дондуков&quot; 1 заради минималната работна заплата.Те ще разгледат проект на постановление на Министерския съвет за определяне на нови размери на минималната работна заплата за страната за 2015 г. Миналата седмица Тричленен състав на Върховния административен съд (ВАС) отмени със свое решение увеличението на минималната работна заплата за 2015 година. Причината бе, че правителственото постановление за увеличаване на долната граница на най-ниските доходи от работна заплата не е било консултирано в рамките на Националния съвет за тристранно сътрудничество.</p>
<p>
	<strong>Мехрибан Алиева ще рестраврира &quot;Трапезица&quot;</strong></p>
<p>
	В. Стандарт</p>
<p>
	Крепостта &quot;Трапезица&quot; във Велико Търново ще бъде реставрирана по подобие на историческия обект Царевец. Премиерът Бойко Борисов и делегация от Азербайджан, водена от вицепремиера Елчин Ефендиев, както и гости от фондацията на първата дама на Азербайджан Мехрибан Алиева и лично директорът й Анар Аалакбаров ще посетят Велико Търново днес. На специална церемония ще се подпише договор за дарение на средства от Фондация &quot;Гайдар Алиев&quot;, с които ще се реализира проект за реставрация, консервация и социализация на крепостта.</p>
<p>
	След това делегация ще посети и Трапезица, където гостите ще бъдат посрещнати от театралната възстановка &quot;Отваряне портите на Царевград Търнов&quot; и ще разгледат мястото. Преди време кметът Даниел Панов съобщи, че вече е изработен нов проект за около 1,5 млн. лева за Трапезица. Той предвижда да се възстановят източната и северната крепостна стена, както и да се реставрира дворецът на първите Асеневци.</p>
<p>
	<strong>Стартираме център срещу терористи и контрабанда</strong></p>
<p>
	В. Новинар</p>
<p>
	Цикъл от 4 години стигна логичния си край в понеделник, когато беше подписано тристранно споразумение между България, Гърция и Турция за полицейско и митническо сътрудничество. Подготовката започна още през 2011 г., обясни вътрешният министър Румяна Бъчварова. По думите й специалният център, който ще се намира на Капитан Андреево, ще позволява на полицаи и митничари от трите страни да си обменят информация в реално време и да следят движението на хора и стоки. Идеята е да се отреже миграционният натиск от бежанци от Близкия Изток и Африка, които минават през трите държави.</p>
<p>
	<strong>Прекупвачите на череши навъртяха 600% печалба</strong></p>
<p>
	В. Новинар</p>
<p>
	Прекупвачите на череши направиха истински удар заради сриналата се цена на червения плод. В момента те изкупуват продукцията на цени от 90 стотинки за килограм, а след това я препродават за 5-6 лв. килото. Така хитрите търговци реализират печалби от 600 процента, пише marica.bg. Вносът на ранни череши у нас е предимно от съседна Гърция. Оттам идват хрущялки, тъй като са предпочитани от търговци и купувачи.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
