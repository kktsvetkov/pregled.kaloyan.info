

	<div class="art">
		<div id="article_text" class="s4" itemprop="articleBody">
			
			
			<p>
	<strong>Управляващите все още нямат консенсус за конституционните промени</strong><br />
	<em>в. Капитал Daily</em></p>
<p>
	Разговорите между управляващите за промени в конституцията се случват трудно и четирите партии все още не са постигнали консенсус за промените в определения за това срок. Това стана ясно в четвъртък след среща при председателя на Народното събрание Цецка Цачева, на която присъстваха представители на ГЕРБ, РБ, Патриотичния фронт, АБВ, ресорните министър и вицепремиер &ndash; Христо Иванов и Меглена Кунева, и депутати от БДЦ. Представители на другите опозиционни партии липсваха.</p>
<p>
	Това е втора среща на контактната група за промени в основния закон. На първия разговор миналия петък Цецка Цачева обеща до 14 май четирите партии в управляващото мнозинство - ГЕРБ, Реформаторският блок, Патриотичният фронт и АБВ, да са готови със законопроекта и внасянето му. Резултатите обаче не са обнадеждаващи.</p>
<p>
	<strong>София е събрала със 128 млн. лв. по-малко от планираното през 2014 г.</strong><br />
	<em>в. Капитал Daily</em></p>
<p>
	Столичната община е събрала общо 128 млн. лв. по-малко, отколкото е планирала в приходната част на бюджета си за 2014 г. Това стана ясно от заседанието на общинския съвет в четвъртък. Съветниците приеха отчета на касовото изпълнение на бюджета за изминалата година в отсъствието на кмета Йорданка Фандъкова и заместника й по финансите и стопанската дейност Дончо Барбалов. Те обаче се скараха относно тълкуванието на данните. Според групата на ГЕРБ столицата се е справила повече от добре в събирането на средства и инвестициите, а липсите в бюджета се дължат на обективни проблеми.</p>
<p>
	Милка Христова от БСП пък го определи като &quot;поредния бюджет с бомбастични обещания и скромно изпълнение&quot;. &quot;В крайна сметка добрият управник не планира кухи обеми&quot;, заключи тя. Въпреки това отчетът беше приет с 39 от общо 46 гласа. До редакционното приключване на броя от общината не ни предоставиха конкретните данни за изпълнението на бюджета. При приемането му преди повече от година съветниците бяха заложили постъпления от 822.6 млн. лв.</p>
<p>
	<strong>Държавата реже помощите на безработни доброволци</strong><br />
	<em>в. Сега</em></p>
<p>
	Доброволци, които са безработни, губят помощите си от бюрото по труда, защото от МВР са им изплатили минимални възнаграждения за включването им в кризисни ситуации. Това стана ясно от думите на директора на пожарната главен комисар Николай Николов. Вчера той награди в Кърджали 49 пожарникари заради работата им по време на снежната виелица в региона през март. Тогава местното население масово се включи в спасителните дейности.</p>
<p>
	&quot;Проблеми за онези, които са безработни, създават бюрата по труда - спират им се обезщетенията заради скромното възнаграждение, което получават за участието си в нашите акции. Става дума за минимални суми по граждански договор с кмета&quot;, обясни Николов.</p>
<p>
	<strong>Задължителната втора матура ще може да е и по музика</strong><br />
	<em>в. Сега</em></p>
<p>
	Учениците, завършили 12-и клас, вече ще имат повече възможности да изберат по кой предмет да се явят на задължителната втора матура. Досега те можеха да избират между 8 предмета, а занапред ще решават измежду 13, сред които дори музиката. Промяната е записана в новия закон за училищното и предучилищното образование и бе приета от депутатите от просветната комисия на 2-ро четене късно в сряда.</p>
<p>
	За втория изпит в момента зрелостниците избират между 8 профилиращи предмета - чужд език, математика, физика и астрономия, биология и здравно образование, химия и опазване на околната среда, история и цивилизация, география и икономика и философия. След приемането на закона към тези предмети ще се добавят още 5 - информатика, информационни технологии, предприемачество, музика и изобразително изкуство.</p>
<p>
	<strong>Съдът заплете спора за джамиите, превърнати в музеи</strong><br />
	<em>в. Сега</em></p>
<p>
	Юридическата каша, свързана със собствеността върху т.нар. вакъфски имоти, се сгъсти след решение на Софийския апелативен съд (САС) от вчера. С него магистратите приемат за недопустимо и оставя без разглеждане искането на мюсюлманското изповедание, представлявано от главния мюфтия, да бъде признато за правоприемник на религиозни, религиозно-просветни и социално-благотворителни юридически лица, съществували до 1949 г.</p>
<p>
	Мюфтийството води десетки дела за собственост върху различни имоти, сред които карловската Куршум джамия, Ески джамия в Стара Загора, имоти в Пловдив и т.н. Всяко от тях е в различна фаза, някои вече минаха на първа инстанция и джамиите бяха признати за държавна собственост. Тези дела обаче няма как да бъдат приключени, докато няма съдебно решение дали мюфтийството е правоприемникът, затова досега се чакаше решението на апелативния съд. Актът му обаче не е окончателен и може да се атакува пред върховния съд. Ако решението бъде потвърдено, делото за правоприемството трябва да започне отначало, а всички дела в страната да стоят замразени дотогава.</p>
<p>
	<strong>Самсунг инвестира в родни стартиращи фирми</strong><br />
	<em>в. Стандарт</em></p>
<p>
	Световният технологичен гигант Самсунг търси добри български идеи в областта на информационните технологии, в чиято реализация да инвестира. Това обясни Георги Брашнаров от Българската асоциация на софтуеърните компании /BASSCOM/ 10 родни фирми вече са в полезрението на компанията , предложенията им са харесани и предстои единствено да се изготви бизнес план, който да покаже дали азиатският гигант ще ги финансира.</p>
<p>
	Самсунг се интересува от иновативни софтуеърни приложения и мобилни апликации, обясни Брашнаров. Това не е единствената фирма от Южна Корея и в света, която търси да финансири родни старт-ъпи. Страната ни е интересна и за аутсорсинг.</p>
<p>
	<strong>Фирмите губят години в опит да се сдобият с ток</strong></p>
<p>
	<em>в. Сега</em></p>
<p>
	България няма шанс да направи по-лесен достъпа до електрическата си мрежа, въпреки че това би привлякло инвеститорите. У нас процедурите все още са дълги, скъпи и тромави. Това стана ясно на вчерашното заседание на комисията за наблюдение на работата на КЕВР в парламента. По данни на Световната банка процедурите за прокарване на ток у нас са 6, но отнемат до 130 дни и струват 320% от средния доход на глава от населението.</p>
<p>
	От началото на годината в КЕВР са постъпили общо 57 жалби, свързани с проблемно присъединяване. Най-много - 46 от тях, са срещу &quot;Енерго-Про&quot;. &quot;Най-малко са постъпилите сигнали срещу ЕВН - 4, а 7 са оплакванията срещу ЧЕЗ&quot;, съобщи Ирена Близнашка от енергийния регулатор.<br />
	&nbsp;</p>
<p>
	<strong>Колектори и река затрудняват метрото</strong><br />
	<em>в. Новинар</em></p>
<p>
	Строителството на метрото от кв. &bdquo;Левски&ldquo; до &bdquo;Овча купел&ldquo; ще бъде най-сложно за изпълнение заради това, че трасето минава до река и под колектори. Това съобщи шефът на &bdquo;Метрополитен&rdquo; Стоян Братоев. Той обясни пред БНР, че подготовката за изграждането на третия метродиаметър е на финала.</p>
<p>
	&bdquo;В момента се разглеждат и оценяват офертите за изпълнители и те най-вероятно ще са ясни до есента&rdquo;, уточни Братоев. Той допълни, че регулационните планове са в процес на одобрение.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
