

	<div class="art">
		<div id="article_text" class="s4" itemprop="articleBody">
			
			
			<p>
	<strong>Световен дуел за търсенето на милиардите от КТБ</strong><br />
	<em>в. Капитал Daily</em></p>
<p>
	Двете разследващи компании, между които ще бъде избран преследвачът на милиардите, източени от Корпоративна търговска банка (КТБ), са Alvarez &amp; Marsal и AlixPartners. Това научи &quot;Капитал&quot; от свои източници, след като финансовият министър Владислав Горанов каза в парламента, че от шестте допуснати до конкурса кандидати са отсети двама и в момента с тях се водят преговори по предложените от тях оферти. &quot;Ще е най-голямата и най-утвърдена световна компания&quot;, заяви Горанов във вторник - дни преди изтичането на срока 30 май, определен за сключване на договор с изпълнителя на поръчката. Формално той ще бъде подписан от двамата временни синдици на КТБ Лазар Илиев и Росен Ангелчев, но изборът ще е на Фонда за гарантиране на влоговете в банките, който има решаваща дума в сформираното жури.</p>
<p>
	И двете компании на финала са световноизвестни и с доказан опит в разследването на финансови схеми и връщането на средства, отклонени чрез измами. По информация на &quot;Капитал&quot; от източник от изпълнителната власт по-вероятно е изборът да падне върху Alvarez &amp; Marsal, но окончателно решение все още няма. Така, макар управляващите да ангажират разследваща фирма 11 месеца след затварянето на банката, поне за тази задача ще бъде избрана световна компания с опит. Което вдига шанса нещо заграбено да бъде върнато.</p>
<p>
	<strong>Два са кандидатите в търга за доставка на 20 нови метровлака</strong><br />
	<em>в. Капитал Daily</em></p>
<p>
	Двама са участниците в търга за 420 млн. лв. на &quot;Метрополитен&quot; АД за доставка на 20 нови метровлака, съобщиха от общинското дружество. Срокът за подаване на оферти беше удължен два пъти с по месец, а документация внесоха обединение &quot;Симетро София&quot; с участници &quot;Сименс България&quot;, &quot;Сименс Австрия&quot; и полската Newag, както и испанската Construcciones y auxiliar de ferrocarriles (CAF).</p>
<p>
	Поръчката на &quot;Метрополитен&quot; е за доставка на 20 влака за новия, трети, лъч на метрото - от жк &quot;Овча купел&quot; до жк &quot;Левски&quot;, чието изграждане ще започне тази година &ndash; в момента се избират изпълнители. Прогнозната й стойност е 420 млн. лв. без ДДС, като включва доставка, монтаж и тестове на система за управление на метровлаковете. В сумата влиза и опция за доставка на допълнителни 10 мотриси за 140 млн. лв., който ще бъдат поръчани след завършването на първия етап от третия лъч на метрото.</p>
<p>
	<strong>И в Борисовата градина се планира масивно строителство</strong><br />
	<em>в. Сега</em></p>
<p>
	Превръщането на къпалнята &quot;Мария Луиза&quot; в градски плаж, атракционни влакчета по алеите в Борисовата градина и масивни сгради - това са част от идеите за нова визия на парка. Столичната община получи седем концепции как да се промени най-големият парк в столицата. Те са резултат от конкурса за устройствено планиране на парка, а на базата на идеите трябва да се направи подробен план, който се отлага от години.</p>
<p>
	Всички проекти залагат на много спорт и развлекателни атракции. Така например архитектите от &quot;Никонсулт&quot; предлагат на цялото каре между велодрума и бул. &quot;Пейо Яворов&quot; да се създаде модерен атракционен комплекс, който да е основно с преместваеми обекти, както и 4 паркинга. Тук се предвижда къпалнята отново да заработи като градски плаж. Вместо автокъща &quot;Капитолия&quot; пък се предлага плавателен канал за лодки и картинг. На мястото на сегашния колодрум по този проект трябва да се изгради многофункционална спортна зала с колодрум, а на мястото на бившия стадион &quot;Юнак&quot; да изникне център за съвременни изкуства с подземен паркинг. В пространството между сградите и тенис кортовете ще се изгради миниголф игрище и парк за разходка на кучета. Алеите в парка пък ще бъдат 3 и 5 метра, като по-широките ще се ползват за електрически влакчета.</p>
<p>
	<strong>Такса смет ще се изчислява според площта на имота</strong><br />
	<em>в. Сега</em></p>
<p>
	Такса смет ще се изчислява на база площта на имотите както за бизнеса, така и за гражданите. Това стана ясно от думите на финансовия министър Владислав Горанов в отговор на депутата Вили Лилков от РБ вчера. В момента общините масово определят налога на база данъчна оценка, а до края на март финансовото министерство трябваше да представи нова методика за изчисление, която да въведе принципа &quot;замърсителят плаща&quot;.</p>
<p>
	Представеният модел е напълно нов за общините. Резултатът обаче ще е същият като при всички обмисляни досега - увеличение на тежестта за гражданите за сметка на тази за бизнеса. Причината е, че сегашният модел на база данъчна оценка натоварва основно бизнеса и именно той настоява за промяна на методиката.</p>
<p>
	В София за някои граждани таксата ще се повиши до седем пъти, показват първите изчисления по предлагания нов вариант. &quot;От законопроекта става ясно, че в рамките на едно населено място ще има една зона, което означава, че зонирането за тази такса в София ще отпадне&quot;, обясни зам.-кметът по финансите Дончо Барбалов. В момента е важно в коя зона живее човек, защото от нея се определя данъчната оценка на имота, която пък служи за определяне размера на такса смет.</p>
<p>
	<strong>Данък &quot;кмет&quot; като райската ябълка</strong><br />
	<em>в. Стандарт</em></p>
<p>
	Държавата да намали данъка върху доходите на гражданите с 1% и да даде на общинските съвети възможност да определят допълнителен местен данък върху доходите между 1% и 3%, за да увеличат приходите си. Идеята за такава промяна в Закона за местните данъци и такси обсъждаха преди седмица на Годишната среща на местните власти в Югоизточна Европа.</p>
<p>
	В навечерието на вота обаче &quot;данък кмет&quot; е като райска ябълка за градоначалниците. Изкушените да посегнат към нея, за да напълнят хазната, може да се окажат &quot;изгонени от рая&quot; след изборите наесен. Склонни ли са да рискуват? &quot;Стандарт&quot; попита стопаните на част от най-големите общини в България.</p>
<p>
	1% е малко, 3% са много, смятат повечето градоначалници</p>
<p>
	&quot;При тази криза и ниски заплати идеята да се въведе и местен налог върху доходите на хората за сметка на намаляването на плоския данък с 1% ми звучи абсурдно и несериозно&quot; - така коментира идеята за &quot;Стандарт&quot; кметът на Стара Загора Живко Тодоров. Според него много малко градоначалници и общинари биха подкрепили подобно предложение. Освен че ще загубят подкрепата на хората, това би изострило още повече политическите битки в местните парламенти.</p>
<p>
	<strong>Видин се сдоби със сметище за над 20 млн. лв.</strong><br />
	<em>в. Новинар</em></p>
<p>
	Приключи строителството на регионалното депо за отпадъци и Видин вече е горд собственик на сметище за 20 млн. лв., съобщиха от общината. На ремонтирания пункт за боклуци предстои само да премине през комисията към Дирекцията за национален строителен контрол и започва работа.</p>
<p>
	&bdquo;Депото, което ще обслужва общините от Видинско, бе изградено за над 20 млн. лв. по оперативна програма &ldquo;Околна среда&rdquo;, съфинансирано от Европейския фонд за регионално развитие и Кохезионния фонд на Европейската общност&rdquo;, допълниха от общината.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
