

	<div class="art">
		<div id="article_text" class="s4" itemprop="articleBody">
			
			
			<p>
	<strong>БНБ сигнализира за фалшиви двулевки</strong></p>
<p>
	<em>в. Сега</em></p>
<p>
	Нов тип фалшиви банкноти разкри Националният център за анализ към БНБ. Фалшификаторите са се спрели на банкноти от 2 лева, емисия 2005 г. При тях е имитиран основен защитен елемент, който се проверява най-често от населението и касиерите от търговската мрежа - холограмната лента.</p>
<p>
	Характерното в случая е, че оптическите ефекти в значителна степен наподобяват тези при истинските банкноти. Съобщението е изненадващо, тъй като според данните на БНБ най-често се фалшифицират банкнотите от 10 и 20 лева, а не дребните купюри.</p>
<p>
	Централната банка посочва метод за разпознаване на новите фалшификати: първо - опипайте добре банкнотата - фалшификатът се усеща по гладката си хартия, по-тънка от оригиналната банкнотна хартия и липса на релеф в печатните изображения на лицевата страна на банкнотата. Измамата се хваща и чрез поставяне на банкнотата срещу светлина - при ментета се наблюдава неясно, остатъчно изображение на водния знак, който е изправен лъв.</p>
<p>
	<strong>НАП търси 29 души да дебнат за рискови стоки на границата</strong></p>
<p>
	<em>в. Новинар</em></p>
<p>
	Националната агенция за приходите (НАП) търси 29 служители, които да следят за рискови стоки на границата.</p>
<p>
	Новите държавни служители ще бъдат назначени в специализираното звено &quot;Фискален контрол&rdquo; и ще трябва да проверяват стоките, които влизат у нас, и техните документи, които носят финансов риск за страната ни, обясняват от агенцията.</p>
<p>
	&bdquo;Данъчните ще следят как се движат стоките, дали се реализират на територията на Република България, изнасят ли се за трети страни и дали всички транcакции се отразяват коректно в счетоводните и финансовите документи на превозвача, получателя и доставчика&rdquo;, допълват бъдещите работодатели.</p>
<p>
	Новите инспектори ще бъдат разположени на граничните пунктове Кулата, Калотина, Дунав мост 2, Бургас Уест, както и в мобилни екипи в Плевен, Велико Търново и Сливен.</p>
<p>
	<strong>Албена открива летния сезон с модерен аквапарк</strong></p>
<p>
	<em>в. Новинар</em></p>
<p>
	На 1 юни, когато започва летният сезон, в Албена отваря врати и чисто нов аквапарк &ndash; &quot;Аквамания&quot;, съобщиха от пресцентъра на курорта.</p>
<p>
	По думите им това е най-модерният парк с морски атракциони у нас, проектиран от канадска компания. Специално за любителите на силните усещания в парка ще се извиси 191-метровото &ldquo;Торнадо&rdquo;, което няма аналог в Европа, и 77-метрова пързалка за отвесно спускане.</p>
<p>
	&bdquo;Футуристичният воден парк е разположен върху зона, равняваща се на пет футболни игрища, и помества множество водни атракции за деца и възрастни, а по време на строежа му не е отсечено нито едно дърво, напротив &ndash; природата е вплетена в атракциите&rdquo;, разказаха създателите му.</p>
<p>
	По думите им там ще открием още четири писти с обща дължина 315 метра, 20-метрова кула, 183-метров &bdquo;Мамут&quot;, както и много детски пързалки. На откриването всеки ще се възползва от намаление, а в другите дни цените ще са от 12 до 27 лева.</p>
<p>
	<strong>Партньор на Hugo Boss и Armani инвестира 25 млн. лева в Плевен</strong></p>
<p>
	<em>в. Стандарт</em></p>
<p>
	Инвестиция в размер на 25 млн. лв. ще направи плевенската фирма за мъжка мода &quot;Димитров&quot;. Така ще бъдат създадени 800 нови работни места, каза собственикът на фирмата Магдален Димитров. Първата копка за нов производствено-административен комплекс &quot;Десизо Монни&quot; на плевенската фирма беше направена в присъствието на председателя на парламента Цецка Цачева. Той ще превърне в супермодерен комплекс съществуваща от 2000 г. 6-етажна фабрика за мъжка конфекция на компанията с близо 1200 души персонал.</p>
<p>
	Българската фирма е основен партньор на две от най-реномираните модни марки в света Hugo Boss и Giorgio Armani, произвеждайки техни стоки. Двата гигантски бранда, оценени съответно на 15 млрд. и 6 млрд. евро, имат ангажимент към българския партньор, като му предоставят най-модерните технологии в областта на шиенето, обучават мениджъри и специалисти и го подкрепят в други начинания извън договорните отношения.</p>
<p>
	Благодарение на това фирма &quot;Димитров&quot; може да си позволи високи социални стандарти за своите служители. Нетната работна заплата в производството е гарантирана минимум на 400 евро, а брутната - 600 евро. Това възнаграждение е равностойно на заплатите в бранша в Чехия, твърди Димитров.</p>
<p>
	Проектът &quot;Десизо Монни&quot; включва фабрика за обувки, цех за ризи, цех за джинси и шивашко предприятие, копие на това на Ерменеджилдо Дзеня в Швейцария, смятано за най-модерното в света. Проектът включва социален и спортен сектор с училище, клуб-ресторант, фитнес и футболно игрище. Срокът за окончателно изпълнение на комплекса е есента на 2016 г.</p>

			<div style="display: block; clear: both; padding-top: 10px;"><i>По статията работи: <a href="znvygb:qvzvgne.ihpuri@vairfgbe.ot" id="worker_creator_email">Димитър Вучев</a></i></div>		</div>
	</div>

	<!-- Mobile payment branding -->
	
	
