

	<div class="art">
		<div id="article_text" class="s4" itemprop="articleBody">
			
			
			<p>
	<strong>Проектът на Стивън Ло край Мусачево ще се финансира през борсата</strong><br />
	<em>в. Капитал Daily</em></p>
<p>
	Година след като придоби публичното дружество &quot;Уелкъм холдингс&quot;, хонконгският инвеститор от китайски произход Стивън Кит Синг Ло започва и процедура за набиране на капитал през борсата. Ло и неговата компания са инвеститори в мегапроекта за градски туризъм &quot;Света София&quot; край софийското село Мусачево. Като част от проекта вече е придобито и голф игрището в Равно поле, което беше собственост на свързана с Красимир Гергов компания, а тече и процедура по покупка на общински и частни земи за проекта.</p>
<p>
	Смели намерения</p>
<p>
	Както самият проект, и намеренията на Ло за набиране на капитал са доста смели. От съобщение на борсата става ясно, че на 25 май започва процедурата по увеличението му с т.нар. варанти. Това са инструменти, които дават право, но не и задължение на притежателите им да запишат акции на компанията при определена цена. В случая са емитирани 1.375 млрд. варанта с емисионна цена 0.001 лв. - ако те се продадат, в касата на дружеството ще постъпят 1.375 млн. лв. Притежателят на всеки варант обаче ще може да запише една нова акция от капитала срещу 5 лв. в рамките на следващите 6 години. Теоретично това означава, че ако се упражнят и платят всички права по варантите, &quot;Уелкъм холдингс&quot; може да набере 6.875 млрд. лв. В условията е записано, че минималният брой на варантите, които трябва да бъдат записани и платени, за да е успешна емисията, е 937.5 млн. Мениджър по емисията е инвестиционната компания Manе Capital.</p>
<p>
	<strong>НАП вече плаши със запори за неплатени до 30 април данъци</strong><br />
	<em>в. Сега</em></p>
<p>
	НАП вече започна да разпраща ултиматуми до гражданите, които са декларирали подоходните си данъци за 2014 г. в срока до 30 април, но още не са довнесли дължимата сума. &quot;Платете задължението си в едноседмичен срок&quot;, нарежда приходната агенция в писма, изпращани по електронната поща. &quot;Неплащането на дълга ви ще доведе до процедура по принудително събиране, включително налагането на запор върху възнаграждения или други обезпечения&quot;, предупреждават от НАП.</p>
<p>
	От ултиматума по мейла става ясно, че 94% от българите все пак са изрядни с плащането. &quot;Данъкът по годишната ви данъчна декларация все още не е внесен по сметката на НАП, въпреки че срокът за това изтече в края на април. Подобно поведение имат по-малко от 6% от данъкоплатците в България&quot;, с нотка на възмущение пишат данъчните до &quot;провинилия&quot; се гражданин.</p>
<p>
	<strong>За 5 г. в администрацията са потънали стотици милиони с пренебрежим ефект</strong><br />
	<em>в. Сега</em></p>
<p>
	За 5 години от бюджета и еврофондовете са изразходвани стотици милиони левове за подобряване на дейността на администрацията, но ефектът от това е минимален. Ако темпото остане без промяна, на чиновниците ще са им необходими още 21 години, за да въведат на 100% принципа за осигуряване на документи по служебен път. Още по-мудно тече въвеждането на електронни административни услуги, където напредъкът е съвсем бавен и ще е необходим над половин век с такива услуги да се покрият всички администрации.</p>
<p>
	Това става ясно от сравнението на поредния доклад за състоянието на държавната администрация със статистиката от предходни години. За пореден път докладът се приема формално, а съдържанието му в много от разделите е безкритично.</p>
<p>
	От 2010 г. насам за подобряване на капацитета на администрацията по ОП &quot;Административен капацитет&quot; са били платени близо 258 млн. лв. Наред с това със средства от държавния бюджет са били изпълнявани проекти на обща стойност 173 млн. лв., макар да не е ясно каква част от тях са били приключени и разплатени. Срещу това изобилно финансиране администрациите отчитат нищожен напредък по ключови за работата им с граждани показатели. Макар всички правителства да се кълнат, че чиновниците ще започнат да си обменят документи по служебен път, вместо да принуждават гражданите да обикалят по гишетата, това продължава да е мираж за повечето администрации.</p>
<p>
	<strong>Облекчава се достъпът на компаниите до търгове на НАТО</strong><br />
	<em>в. Сега</em></p>
<p>
	Правителството премахна една от основните пречки пред по-малките фирми за участие в търгове на НАТО. С промени в наредбата беше отменено изискването фирмите да създават задължително регистратури за съхраняване на класифицирана информация на НАТО. Изграждането на подобно място за съхранение с всичките мерки за сигурност се явяваше сериозна инвестиция за по-малките фирми. Много често и начинът на изграждане на регистратурите представляваше пречка пред сертифицирането на компаниите за търговете.</p>
<p>
	Решението на кабинета се базира на досегашния негативен опит. &quot;Практиката показва, че в преобладаващата си част процедурите за конкурентен подбор, обявявани от алианса и неговите структури, не съдържат изискване към фирмите кандидати да притежават регистратури за класифицирана информация на НАТО&quot;, са мотивите на икономическото министерство, което отговаря за българското участие в търговете.</p>
<p>
	<strong>5 фирми искат да санират в Благоевград</strong><br />
	<em>в. Стандарт</em></p>
<p>
	Станаха ясни имената на фирмите, които се състезават за изпълнител на обществена поръчка за инженеринг, проектиране и строителство на блокове, които ще се санират по Национална програма за енергийна ефективност в Благоевград. Търговете са за два блока - в квартал &quot;Запад&quot; 55 и на улица &quot;Братя Иванови&quot; 1. За първата позиция са подали документи две фирми - &quot;НСК София ЕООД&quot; и &quot;Строителство и саниране инженеринг консулт&quot; ЕООД. За втората кандидатстват три дружества - &quot;ПСГ&quot; АД, &quot;Енемона&quot;АД и &quot;Ай Би Си Консулт&quot; ЕООД. Само последната фирма е благоевградска. Максималният финансов ресурс на поръчката е в размер на близо 1,4 млн. лв. без ДДС. Критерият за оценка е икономически най-изгодна оферта.</p>
<p>
	<strong>Международни експерти ще ни помагат в енергетиката</strong><br />
	<em>в. Новинар</em></p>
<p>
	Международни експерти ще помагат на България в сектора на енергетиката.</p>
<p>
	Това стана ясно на международната конференция &bdquo;Инвестиции в енергетика&rdquo; в Хага, където ресорният министър Темнужка Петкова се срещна с генералния секретар на Енергийната харта Урбан Руснак. &bdquo;Българското правителство подкрепя целите и принципите, заложени в Енергийната харта&rdquo;, подчерта българският енергиен министър.</p>
<p>
	По думите на Руснак подписването на Международна енергийна харта, която ще надгради хартата от 1991 г., е стратегическа крачка за развитието на международното сътрудничество по енергийните въпроси.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
