

	<div class="art">
		<div id="article_text" class="s4" itemprop="articleBody">
			
			
			<p>
	<strong>България подкрепя по-масовото обратно начисляване на ДДС в ЕС</strong></p>
<p>
	<em>В-к Капитал Daily</em></p>
<p>
	България подкрепя австрийско-чешката инициатива за въвеждане на режим за обратно начисляване на ДДС за всички транзакции над определена стойност. Тази позиция е изразил финансовият министър Владислав Горанов в понеделник при участието си на среща с колегите му от Централна и Източна Европа във Виена по покана на австрийския финансов министър Йохан Георг Шелинг.</p>
<p>
	Министър Горанов е заявил, че &quot;България подкрепя всички мерки за борба с ДДС измамите и че страната ни е готова да подкрепи подобна инициатива пред Европейската комисия&quot;.</p>
<p>
	&quot;Сегашната европейска система за ДДС е неефективна и трябва да се промени&quot;, смята Шелинг, цитиран от Reuters. Той прогнозира, че около 10 от общо 28-те държави членки ще се включат в инициативата. Финансовият министър на Австрия смята, че режимът за обратно начисляване, т.е. за внасянето на ДДС да отговаря компанията, която е купила стоките, а не тази, която ги е внесла, е за предпочитане. В тази връзка Виена е правила два опита да убеди Брюксел да приеме промяната. Сега предложението е Австрия и Чехия да осъществят пилотен експеримент за обратно начисляване в търговията помежду си.</p>
<p>
	Чешкият му колега Андрей Бабиш е изчислил, че ДДС измамите в ЕС нанасят на бюджетите загуби в от около 50 млрд. евро годишно.</p>
<p>
	<strong>Дойде ли краят на имотния застой</strong></p>
<p>
	<em>В-к Капитал Daily</em></p>
<p>
	&quot;Сега е идеалният момент за покупка на имот&quot;, &quot;Цените на жилищата достигнаха дъното&quot;, &quot;Няма накъде повече да поевтиняват&quot;. Това са само част от прогнозите, с които предприемачите и агенциите за недвижими имоти всяка година се опитваха да върнат купувачите на имотния пазар, след като през 2009 г. той на практика се срина. И всяка година се оказваше, че дъното не е достигнато, че моментът не е никак идеален и всъщност има накъде още да се пада. Хората предпочитаха да държат парите в банки на депозит, а самите финансови институции свиха до минимум ипотечното кредитиране.</p>
<p>
	<strong>Храните в хипермаркетите ще поскъпнат заради промени в закона за конкуренцията</strong></p>
<p>
	<em>В-к Сега</em></p>
<p>
	Цените на храните ще тръгнат нагоре заради промените в Закона за защита на конкуренцията. Повишение с около 3 до 5% ще има само заради отпадане на такса &quot;логистика&quot;, обясни изпълнителният директор на Сдружението за модерна търговия Йордан Матеев пред Bulgaria on Air. Трудно е да се предвиди колко ще е крайното увеличение, защото липсва анализ на ефектите от новите правила. Според председателя на асоциация &quot;Активни потребители&quot; Богомил Николов е логично след отпадането на някои отстъпки, каквито на практика са таксите, търговецът да калкулира загубата в крайната цена.</p>
<p>
	С промените в закона, които бяха приети на първо четене от парламента миналата седмица, се забраняват услугите, които търговските вериги предоставят на производителите. В момента например производителят доставя стоката до един логистичен център и не му се налага да обикаля по стотици магазини, защото веригата сама организира транспорта до търговската си мрежа. По този начин разходите падат значително. Според сдружението забраната на тази услуга ще доведе директно до увеличаване на цените с около 3-5%. Допълнителен натиск за повишение ще дойде и от отпадането на други такси. Според хипермаркетите опитът в някои страни показва, че подобна намеса предизвиква покачване на цените на хранителните стоки. Във Франция например при въвеждането на регулация цените на стоките са се увеличили с 8%.</p>
<p>
	<strong>Енергийният регулатор пак намекна за задържане на цените</strong></p>
<p>
	<em>В-к Сега</em></p>
<p>
	Не съм коментатор на енергийните дружества. Така председателят на Комисията за енергийно и водно регулиране (КЕВР) Иван Иванов отговори на въпрос дали ще се съобрази с исканията на ЕРП-тата за шоково поскъпване на тока от 1 юли. Дни след като обяви, че ще опита да задържи цените на сегашните им нива, Иванов каза, че предложените от фирмите увеличения ще влязат в цените от 1 юли. За подобно намерение загатна преди ден и вицепремиерът Томислав Дончев, според когото основания за поскъпване няма.</p>

			<div style="display: block; clear: both; padding-top: 10px;"><i>По статията работи: <a href="znvygb:oblbcbcbi@tznvy.pbz" id="worker_creator_email">Бойчо Попов</a></i></div>		</div>
	</div>

	<!-- Mobile payment branding -->
	
	
