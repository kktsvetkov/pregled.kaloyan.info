

	<div class="art">
		<div id="article_text" class="s4" itemprop="articleBody">
			
			
			<p>
	<strong>Държавните мини се задавиха с поръчка за 41 млн. лв.</strong></p>
<p>
	В. Сapital daily</p>
<p>
	Държавно дружество, 40 млн. лева поръчка, едни и същи кандидати, обжалвания. Така може да се опише разпределянето на средства в почти всяка голяма компания, контролирана от чиновници. В сегашния случай търгът е на &quot;Мини Марица изток&quot; и е за ваучери и храна на 7-те хиляди служители. Това е пореден опит за избор на фирма-доставчик, като от 2007 г. насам дружеството има само една успешно проведена процедура с този предмет от общо пет проби. Поръчките почти задължително се оспорват пред Комисията за защита на конкуренцията, откривани са&nbsp; нарушения и от Агенцията за държавна финансова инспекция. А забавянето вече по традиция се използва от мениджърите по спешност да дадат милиони на харесвана от тях компания. Освен в поръчката за храна, същият метод беше приложен и за избора на транспортна компания.</p>
<p>
	Сегашната процедура не се е харесала на новото ръководство на мините и то я е прекратило. Недоволните кандидати са подали жалба в КЗК, която през април излиза с решение, че процедурата не е трябвало да бъде спирана. Междувременно обаче държавната компания не бездейства, а набързо избира временен доставчик.</p>
<p>
	<strong>&quot;Булстрад&quot; ще купи &quot;ОББ - Ей Ай Джи&quot; срещу 3.2 млн. eвро</strong></p>
<p>
	В. Сapital daily</p>
<p>
	Сливанията и придобиванията в застрахователния сектор продължават - &quot;Булстрад Виена иншурънс груп&quot; обяви, че ще купи малката компания &quot;ОББ - Ей Ай Джи застрахователно дружество&quot;. Сделката ще бъде сключена срещу 3.2 млн. евро. Решението е било взето от надзорния съвет на 15 май, като тогава управляващите на &quot;Булстрад ВИГ&quot; са получили разрешение да купят всички 5 млн. акции на &quot;ОББ - Ей Ай Джи&quot;. Очаква се договорът да бъде сключен до 22 май, става ясно от съобщението. Продавачи на акциите са ОББ, Ethniki insurance и AIG. Американската AIG притежава 40% от капитала, а гръцката Ethniki и българската банка държат по 30%.</p>
<p>
	<strong>Консорциум, воден от благоевградската &quot;Агромах&quot;, ще строи &quot;Струма&quot; между Благоевград и Кресна</strong></p>
<p>
	В. Сapital daily</p>
<p>
	Обединение &quot;АМ Струма 3.1&quot;, в което влизат &quot;Агромах&quot;, &quot;Пътища Пловдив груп&quot;, &quot;Пътища Пловдив&quot;, АБ, &quot;Хидрострой&quot;,&nbsp; и &quot;Алве консулт&quot;, почти сигурно ще се строи отсечката на автомагистрала &quot;Струма&quot; от Благоевград до Кресненското дефиле. Консорциумът е получил максимален брой точки от техническата оферта &ndash; 100. Това стана ясно във вторник, когато бяха отворени цените на кандидатите.</p>
<p>
	Въпреки че цената на най-вероятния победител е доста по-висока от други две оферти, сдружението ще вземе поръчката заради регламента. Критерият за избор на изпълнител на обществената поръчка е &quot;икономически най-изгодна оферта&quot; с относителна тежест на финансовата оценка 75% и на техническата оценка 25%.</p>
<p>
	<strong>От петък мобилните камери на КАТ пак ще дебнат на пътя</strong></p>
<p>
	в. Сега</p>
<p>
	Мобилните камери на КАТ, чието действие е спряно от доста време от Върховния административен съд (ВАС), ще се върнат на пътя до края на седмицата. Във вторник в &quot;Държавен вестник&quot; бе публикувана наредбата за функциониране на устройствата, чиято липса бе последната пречка пред Пътната полиция отново да ги използва. Преди това беше променен и Законът за движението по пътищата. Наредбата влиза в сила три дни след обнародването й, тоест в петък.</p>
<p>
	Според разпоредбите Пътната полиция ще може да снима само от служебни автомобили и мотоциклети. Снимането от необозначени автомобили, какъвто беше първоначалният вариант, беше отхвърлено. За да се спази решението на ВАС, трябва да е ясно в кои участъци на пътя се снима и да има гаранции, че камерите не се манипулират. Това означава, че всяка полицейска кола или мотор в обозначен участък може да разполага с камера, която да снима преминаващите коли. Очаква се камерите да са 148 и да са разположени по рискови участъци из цялата страна.</p>
<p>
	<strong>ВАС потвърди 125 220 лева глоба за парното в София</strong></p>
<p>
	в. Сега</p>
<p>
	Столичната топлофикация ще трябва да плати 125 220 лева, защото е забавила навлизането на свой нов конкурент на пазара преди три години. Санкцията бе наложена от Комисията за защита на конкуренцията, но размерът й бе по-голям - 338 094 лева. Вчера обаче Върховният административен съд е потвърдил по-ниския размер на санкцията, като решението не подлежи на обжалване. Само преди ден КЗК наложи рекордна глоба от 1.25 милиона лева на ЧЕЗ заради нарушение при присъединяване.</p>
<p>
	<strong>Комисията за КТБ иска да отпадне банковата тайна и за свързаните фирми</strong></p>
<p>
	в. Сега</p>
<p>
	Да бъдат оповестявани кредитите и на свързани с кредитополучателите фирми в банка в несъстоятелност. Това смятат да запишат в предложенията си за промяна на Закона за кредитните институции депутатите от временната парламентарна комисия за КТБ, стана ясно след вчерашното й заседание. &quot;Става въпрос за кредитиране по модела на КТБ&quot;, обясни председателят на комисията Десислава Атанасова. Депутатите от комисията ще внесат предложенията за отпадане на банковата тайна до дни. Крайният срок за нови текстове за промени в закона е до петък, каза още Атанасова.</p>
<p>
	Според черновата на проекта синдиците на банка в несъстоятелност ще изнасят публично данни за граждани и фирми с преференциални депозити, ако те са извършвали разпоредителни сделки след поставяне на банката под особен надзор. Това ще става по искане на председателя на Фонда за гарантиране на влоговете. Ще бъдат оповестявани и данни за кредитите и депозитите на лица, изпълняващи публични длъжности, както и на техните семейства. Това ще важи за целия период на съществуване на банката, дори лицата вече да не са на високи държавни постове.</p>
<p>
	<strong>Камионите плащат през постерминал</strong></p>
<p>
	В. Стандарт</p>
<p>
	От 1 юни пътните такси и разрешителни за товарите, влизащи у нас, ще се плащат само на постерминал. Във всички 8 кабинки на трасетата &quot;вход&quot; на ГКПП Капитан Андреево, на които се проверяват документите, вече има монтирани устройства за разплащане. От Митница Свиленград уточниха, че за промяната са предупредени превозвачески фирми у нас. В първите дни ще може да се плаща и кеш, но от средата на юни всички работодатели трябва да се подсигурили карти на шофьорите.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Маринова</a></i></div>		</div>
	</div>

	<!-- Mobile payment branding -->
	
	
