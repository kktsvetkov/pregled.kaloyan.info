

	<div class="art">
		<div id="article_text" class="s4" itemprop="articleBody">
			
			
			<p>
	<strong>Държавната енергетика започва годината на печалба</strong></p>
<p>
	В. Капитал Daily</p>
<p>
	Кризата в енергетиката може и да не изглежда чак толкова сериозна, ако се вземат предвид отчетите на държавните дружества в сектора за 2014 г. и за първото тримесечие на 2015 г. В началото на тази година всички те реализират печалба и докато при някои тя е на почти същото ниво спрямо година по-рано, то други отчитат съществено изменение в положителна посока. Не така обаче стоят нещата при финансовите резултати на дружествата за цялата минала година, когато Националната електрическа компания и ТЕЦ &quot;Марица-изток 2&quot; отчитат загуба.</p>
<p>
	За първите три месеца на настоящата година обаче НЕК излиза на печалба от 25.128 млн. лв. при загуба година по-рано. Печалбата на АЕЦ &quot;Козлодуй&quot; за 2014 г. е близо 78.4 млн. лв. Това е най-добрият резултат в сравнение с останалите държавни енергийни дружества. Близо до него е и &quot;Булгартрансгаз&quot;, която отчита печалба от 75.69 млн. лв., сочат данните в отчета на дружеството.</p>
<p>
	Основните приходи на другия голям производител на електроенергия в страната ТЕЦ &quot;Марица-изток 2&quot; от 127 млн. лв. са формирани основно от продажбата на електроенергия на свободния пазар. Въгледобивното дружество &quot;Мини Марица-изток&quot; завършва първото тримесечие с много добър резултат от 36.723 млн. лв. при 22 млн. лв.за същия период на миналата година.</p>
<p>
	<strong>Защо ни е необходим закон за евросредствата</strong></p>
<p>
	В. Капитал Daily</p>
<p>
	Старата нова идея на правителството за разработване на закон, който да регулира процеса на усвояване на европейските средства, безспорно заслужава адмирации и е стъпка в правилната посока. Към момента законът за управление на помощта от еврофондовете се разработва, което ясно показва сериозните намерения за реализацията й. Затова е много важно още на ранен етап при разработването на законопроекта да се начертаят основните проблеми, които трябва непременно да намерят своя адекватен отговор в нормативния акт.</p>
<p>
	Опитът ни от първия програмен период от 2007 до 2013 г. показва, че основните проблеми пред функционирането и успешното усвояване на европейските средства се коренят именно в разпиляната, несъгласувана нормативна рамка и различни правила по отделните програми. От друга страна, правилата са прекалено рестриктивни в сравнение с европейските. Основните проблеми пред бенефициентите са свързани с неясния механизъм за налагане на финансови корекции по проектите, високото ниво на субективизъм и липсата на адекватни възможности за защита на правата им, като липсата на споделена отговорност между бенефициенти и различни контролни органи често водят до абсурдни ситуации, от които на практика няма изход именно поради липсата на адекватна нормативна рамка. Друг проблем, който трябва да намери своето решение, е забавянето на процедурите поради различни причини &ndash; недобро планиране, недостатъчен ресурс, неоправдана административна тежест и др.</p>
<p>
	<strong>Бюджетът няма да спести 350 млн. лв. от заплати на чиновниците</strong></p>
<p>
	В. Сега</p>
<p>
	Едно от основните обещания на кабинета за намаляване на държавните разходи - спестяването на близо 350 млн. лв. от заплати и осигуровки в администрацията, засега се разминава с реалността. Разходите за персонал през тази година не само не намаляват, а растат. Макар увеличението спрямо миналата година да не е голямо, както в държавната, така и в общинската администрация са дадени повече пари за заплати. Това показва статистиката на финансовото министерство към края на март.</p>
<p>
	<strong>България иска от ЕК да намали дела ни в програма &quot;Транспорт&quot;</strong></p>
<p>
	В. Сега</p>
<p>
	България проучва възможността за увеличение на европейското финансиране на големите транспортни проекти за сметка на средствата от нашия бюджет. На днешното правителствено заседание транспортният министър Ивайло Московски ще предложи проект, според който съфинансирането от бюджета на ЕС да се вдигне от сегашните 80% на 85 на сто.</p>
<p>
	Става дума за промени в начина на финансиране по оперативна програма &quot;Транспорт&quot; за периода 2007 - 2013 г., която се управлява от ресорното министерство. От транспортното ведомство обясниха, че целта на решението е да се намали тежестта на националното участие. Така бюджетът, който трябва да осигурят получателите на европейското финансиране по всеки проект, ще се намали съответно от 20 на 15 процента. В случая бенефициенти по програмата са пътната агенция за строежа на магистралите &quot;Струма&quot; и &quot;Марица&quot;, Националната компания &quot;Железопътна инфраструктура&quot; за модернизацията жп линиите, както и Столичната община за разширението на софийското метро.</p>
<p>
	<strong>Български банки все още предлагат лихви по депозити над 3%</strong></p>
<p>
	В. Сега</p>
<p>
	Активното намаляване на лихвите по депозитите на бизнеса и на домакинствата продължава и през март, като средната лихва за спестяванията на домакинствата падна под 2%. Въпреки това част от банките у нас все още предлагат апетитна доходност - до и дори над 3%, показва проверка на &quot;Сега&quot;. Оказва се, че най-благосклонни са банките с българска собственост.</p>
<p>
	За 1000 лв., вложени на едногодишен депозит, най-високата доходност в момента на пазара, и то с пресметнат данък лихва, е 3%, а най-ниската - 0.18%. 8 банки имат оферти за лихви над 2.40%, а 6 от тях предлагат доходност под 1%. За депозити в евро изборът на по-доходоносни предложения е по-малък. Едва 8 са предложенията, които надвишават 2.4%, а най-високата лихва за депозит в евро е 2.58%. 10 от банките у нас имат оферти за лихва под 1% за евровите вложения.</p>
<p>
	Петима се борят за шеф на лекарите&nbsp;</p>
<p>
	В. Стандарт</p>
<p>
	Петима са кандидатите за шеф на Българския лекарски съюз (БЛС). Изборът на нов председател трябва да се проведе тази събота в Равда, тъй като мандатът на сегашния - д-р Цветан Райчинов, изтече. За негов наследник се кандидатираха петима медици - д-р Венцеслав Грозев, проф. Петър Панчев, д-р Юлиан Йорданов, д-р Кирил Еленски и д-р Георги Тодоров.</p>
<p>
	Не е изключено обаче изненади да има и на самия събор. Големият интерес към председателския пост на БЛС е напълно оправдан, тъй като съсловната организация участва в правенето на здравната политика в страната. И от нейното одобрение често зависи съдбата на един или друг законопроект. Или дори правила за работата на НЗОК, а точно касата разпределя парите в системата. Съсловната организация има право и да наказва лекарите, ако се държат неетично или не спазват изкуството на медицината.</p>
<p>
	<strong>GSM-ът става лична карта</strong></p>
<p>
	В. Стандарт</p>
<p>
	Мобилният телефон ще може да изпълнява ролята на лична карта при общуване на гражданите с държавната администрация. Това предвижда нов закон за електронната идентификация, който е подготвен от министерството на транспорта и предстои да бъде гледан от Министерски съвет. На гражданите ще се предоставя възможност да притежават уникален идентификатор (електронен идентификатор), чрез който ще може да ползват по интернет редица услуги от ведомствата.</p>
<p>
	Електронната идентификация ще може да се съхранява и активира чрез различни носители на цифрова информация, включително познатите лични карти, но ще може да се използват и банкови карти, смарт карти, както и мобилни телефони и таблети. Електронната идентификация, или е-подписът ще могат да бъдат вграждани в новите документи за самоличност, издаването на които ще започне от 2016 г. Електронната идентификация ще съдържа лични данни като трите имена на кирилица, трите имена на латиница, ЕГН и дата на раждане.</p>
<p>
	<strong>Скъп бензин за морето</strong></p>
<p>
	В. Новинар</p>
<p>
	Бензинът в страната ще поскъпне за летните отпуски и пътуването до морето с кола и тази година ще ни излезе солено, прогнозираха експерти. Петролът на световните пазари увеличава стойността си и това със сигурност ще се отрази на цените и в родните бензиностанции. &bdquo;Цените на горивата са свързани с петрола. Повишаването ще се отрази не само у нас, а и по целия свят. Очаква се увеличението да стане по-бързо, отколкото беше спадът миналата година&rdquo;, обясни за &bdquo;Новинар&rdquo; шефът на Балканската и Черноморска петролна и газова асоциация Валентин Кънев.</p>
<p>
	За седмица масовият А95 у нас е поскъпнал с 4 стотинки и в момента се търгува над 2,27 лв. за литър. На месечна база увеличението е с 4,13 на сто. Междувременно цените на петрола на борсите минаха психологическата граница от 60 долара за барел. &bdquo;Цената на горивата се формира от няколко компонента &ndash; стойността на суровия петрол, данъци и акцизи, както и от маржа на рафинериите и бензиностанциите&rdquo;, уточни Кънев.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
