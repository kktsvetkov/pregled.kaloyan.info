

	<div class="art">
		<div id="article_text" class="s4" itemprop="articleBody">
			
			
			<p>
	<strong>Съдебна реформа в полуразпад</strong><br />
	<em>в. Капитал Daily</em></p>
<p>
	Дългоочакваната &quot;дълбока и сериозна&quot; съдебна реформа може в крайна сметка отново да се окаже нито дълбока, нито сериозна предвид развитията досега около необходимите за извършването й конституционни промени. Въпреки позицията на правосъдния министър Христо Иванов, че &quot;в много отношения, когато говорим за съдебна реформа, става дума за реформа на прокуратурата&quot;(пред &quot;24 часа&quot;) и въпреки твърдението му по-рано, че &quot;няма никаква договорка да се остави прокуратурата на мира&quot;, идеите на управляващите за промени в основния закон не засягат сочения за ключов проблем безконтролен статут на държавното обвинение.</p>
<p>
	Така реалната реформа се свежда до разделянето на Висшия съдебен съвет на две квоти - прокурорска и съдебна, но небето над нея също не изглежда безоблачно. С различни мотиви АБВ, ДПС и БСП показаха враждебно отношение към предложенията, а впоследствие председателят на парламента Цецка Цачева обяви, че от ГЕРБ са готови и на допълнителни компромиси, за да се събере подкрепа за измененията. &quot;Ако от опозицията постъпят предложения между първо и второ четене, е много вероятно да се направи компромис и някои от тях да бъдат приети&quot;, каза Цачева в четвъртък</p>
<p>
	<strong>КТБ срещу Гриша Ганчев 2:0</strong><br />
	<em>в. Капитал Daily</em></p>
<p>
	Битката за активите на &quot;Петрол&quot; между синдиците на Корпоративна търговска банка (КТБ) и председателя на управителния съвет на дистрибутора на горива Гриша Ганчев продължава. А първата страна успя да отбележи още една точка.</p>
<p>
	Странният запор</p>
<p>
	На 20 май в Търговския регистър е публикувано запорно съобщение, от което става ясно, че обезпечението е поискано от частен съдебен изпълнител Стоян Якимов по искане на КТБ е блокирал всички акции на дъщерното на &quot;Петрол&quot; &quot;Елит Петрол&quot; от капитала на &quot;Елит Петрол Ловеч&quot; с номинална стойност 45.7 млн. лв.&nbsp; Последното дружество беше създадено в началото на годината и чрез апорти и прехвърляния в него се озоваха ключови активи, сред които най-ценните бензиностанции на бившата държавна компания, оценени на 91.5 млн. лв. Запорът идва въз основа на обезпечителна заповед по дело в Софийския градски съд срещу &quot;Арвен&quot;, което е кредитополучател, дължащ на КТБ 52 млн. долара, и &quot;Нафтекс Петрол&quot; и &quot;Елит Петрол&quot;, които са били поръчители по заема.</p>
<p>
	<strong>Едва 1% от бедните са поискали да си върнат подоходния данък</strong><br />
	<em>в. Сега</em></p>
<p>
	Отказът на новото Народно събрание да се занимава с данъчното облекчение за бедните и да поправи неработещите текстове за него, гласувани при кабинета &quot;Орешарски&quot;, доведе до очакван финал. Едва 9546 души с минимален годишен доход до 4080 лв. са поискали от НАП да им възстанови авансово удържания през 2014 г. налог. Данъчните тепърва ще проверяват дали тези хора отговарят на изискването да не са получавали никакви други доходи, включително необлагаеми - като обезщетения за безработица, детски надбавки, минимално олихвяване по дебитни карти и др. Провалът на данъчното облекчение не попречи на БСП да внесе за втори път промени в закона, така че данъкът да може да се възстановява през 2016 г.</p>
<p>
	<strong>Още 1 месец се подават молби за вземания от КТБ</strong><br />
	<em>в. Сега</em></p>
<p>
	Още месец могат да се предявяват искови молби за вземанията от КТБ, като крайният срок е 22 юни, става ясно от съобщение на сайта на банката. Според Закона за банковата несъстоятелност кредиторите, които не успеят да предявят вземанията си до 22 юни пред синдиците, после могат да го направят пред съда до 22 април 2016 г. На тази дата ще се навърши 1 година от обявяване несъстоятелността на КТБ.</p>
<p>
	На 6 юли пък ще е готов списъкът на приетите от синдика вземания. Не е необходимо вложителите с негарантирани влогове да подават такива искания, защото по закон синдиците ги вписват служебно. Проверка за това дали вземането е прието или не от синдика пък ще може да се направи до 20 юли. Синдиците ще обявят в няколко всекидневника къде ще бъде достъпен той.</p>
<p>
	<strong>20% спад на заявките за руснаци по въздуха</strong><br />
	<em>в. Стандарт</em></p>
<p>
	Има около 20 процента спад на заявките на руски пътници, каза изпълнителният директор на летище Варна Димитър Костадинов. Близо 10 % е спадът на израелските туристи по въздух, но няма конкретна причина за това, свързана с авиацията. Сезон 2015 е труден заради своята динамичност на планиране, посочи Костадинов.</p>
<p>
	Около 90 процента от авиокомпаниите вече са изпратили полетни програми с разписания. Голяма част не са потвърдени и се променят часове. Такъв сезон с толкова динамично планиране не е имало на летището. Стабилност има по отношение на немския трафик. Там обемите на полетите ще бъдат съизмерими с 2014 година, обясни изпълнителният шеф.</p>
<p>
	Повишение се отчита при полетите от Великобритания, както и от Полша.С 11 честоти седмично през лятото са Турските авиолинии, които стартираха миналата година във Варна и те донякъде ще компенсират спада на руските туристи.</p>
<p>
	<strong>Икономическа полиция се зае с матурата по български</strong><br />
	<em>в. Новинар</em></p>
<p>
	Икономическа полиция ще разследва случая с изтеклите предварително отговори на матурата по български език и литература. Това съобщи вицепремиерът и министър на вътрешните работи Румяна Бъчварова.</p>
<p>
	Реакцията дойде след като разследване на Нова тв показа как за 100 лв. зрелостниците могат да се сдобият с верните отговори от изпита. Дилърът обяснява, че информацията идва директно от хората, които съставят тестовете в Министерството на образованието и науката.</p>
<p>
	&quot;Матурите не се продават от министерството, матурите се създават в министерството и то дарява своите знания. За хората, които работят в МОН, това е отговорност&quot;, коментира зам.-министърът на образованието и науката Ваня Кастрева.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
