

	<div class="art">
		<div id="article_text" class="s4" itemprop="articleBody">
			
			
			<p>
	<strong>&quot;Телелинк&quot; дебютира в търга за софтуер за държавната администрация</strong></p>
<p>
	В. Сapital daily</p>
<p>
	Новите 58 млн. лв. за софтуера на Microsoft на държавната администрация привлякоха три кандидата. В петък бяха отворени постъпилите оферти - конкурентите са &quot;Телелинк&quot;, &quot;Компарекс&quot; и консорциумът &quot;Конгрес&quot;, в който влизат два от трите победителя от предишния търг - &quot;ЦАПК Прогрес&quot; и &quot;Контракс&quot;.<br />
	Договорът ще спечели кандидатът с най-ниска цена. В петък участниците само се разписаха на останалите документи и пликовете, като след това публичната част от процедурата беше закрита. Крайният срок за обявяване на избора на победител е 20 юни.</p>
<p>
	Договорът ще е за три години и е с прогнозна стойност 57.99 млн. лв. без ДДС. Настоящата обществена поръчка има за цел да продължи поддръжката за лицензите на продуктите на Microsoft за нуждите на държавната администрация. Те изтекоха в края на миналата година, докогато беше и срокът за ползване от държавната администрация след търга през 2012 г. Така новата поръчка е за получаване на нови 55 хил. лиценза за корпоративната версия на Windows, офис пакета Office Proffessional Plus и програмата Access. В задачата влизат още 41 хил. лиценза за по-базовата версия на Windows и няколко по-малко на брой тясно специализирани програми.</p>
<p>
	<strong>Транспортните любимци на държавните мини</strong></p>
<p>
	В. Сapital daily</p>
<p>
	Държавните &quot;Мини Марица-изток&quot; са готови с избора на компании, които да карат над 7000 служители срещу 10 млн. лв. през следващите три години. Печелят местни познати имена. Нищо че са разследвани, че в аналогичната поръчка преди години просто са прибирали комисиони, а държаната компания явно е плащала повече от нужното. А местни, защото отново има бруталното условие за участие - превозвачите да имат 6 канала за ремонт на автобусите на не повече от 50 км от рудника, който обслужват. Един и същ контингент изглежда абониран за транспортната поръчка - победителите в сегашния търг почти преповтарят избраните през 2006 г., както и спешно поканените преди година превозвачи, които да возят работниците до сключването на големия договор.</p>
<p>
	Пълното щастие е нарушено с жалба до Комисията за защита на конкуренцията. По една от позициите все пак е имало конкуренция и неспечелилата компания не е съгласна с класирането.</p>
<p>
	<strong>Произвеждаме над 100 т олио от лавандула</strong></p>
<p>
	В. Стандарт</p>
<p>
	Над 100 т лавандулово масло годишно се произвежда у нас през последните години, по данни на Българската национална асоциация &quot;Етерични масла, парфюмерия и козметика&quot; (БНАЕМПК). &quot;Очакванията ни са за добра лавандулова кампания, което означава, че поне 100 т лавандулово масло ще се произведе и тази година. Друг е въпросът какво ще бъде неговото качество и къде ще бъде реализирано, защото пазарът на лавандула и на етерични масла изобщо не е безкраен и не количеството, а качеството е важно&quot;, посочва Николина Узунова, изпълнителен директор на БНАЕМПК. По думите й трудно може да се даде точна прогноза колко ще е количеството произведено лавандулово масло.</p>
<p>
	<strong>Еднодневните трудови договори ще важат само за 2015 г.</strong></p>
<p>
	в. Сега</p>
<p>
	Еднодневните трудови договори се въвеждат само до края на 2015 г. След това ще се прави анализ доколко мярката е била ефективна и тогава ще се реши дали да се въведе този тип трудов договор и догодина и за повече дейности. Сега с еднодневен договор ще се наемат само работници за прибиране на реколтата от плодове, зеленчуци и розов цвят. Това става ясно от промените в Кодекса на труда, които бяха внесени в края на миналата седмица в парламента. В първоначалния вариант на промените липсваше ограничението до края на 2015 г.</p>
<p>
	<strong>Всеки ще е длъжен да дава показания за корупция</strong></p>
<p>
	в. Сега</p>
<p>
	Никой няма да може да отказва да се яви пред бъдещото Бюро за предотвратяване на корупцията, за да даде показания за корупционно поведение на началник, колега, съсед, съпруг или интимен партньор. Това е записано в проекта за Закон за предотвратяване на корупция сред лицата, заемащи висши държавни длъжности, разработен от екипа на вицепремиера Меглена Кунева и публикуван в края на миналата седмица за обществено обсъждане.</p>
<p>
	От текстовете става ясно, че абсолютно всеки може да бъде привикан за показания и няма право да откаже. Вменяване на такова тежко задължение няма дори в НПК, където е записано, че всеки може да откаже да говори пред разследващите или съда, ако показанията му биха уличили него или роднини в престъпление. В случай на отказ да се яви човекът ще бъде глобяван между 200 и 1000 лв. за първо нарушение и от 500 до 2000 лв. при повторно.</p>
<p>
	<strong>Повече безработни започват собствен бизнес</strong></p>
<p>
	в. Сега</p>
<p>
	Безработните, които са се възползвали от възможността да започнат собствен бизнес с обезщетенията си от НОИ, са се увеличили през миналата година. Законът за насърчаване на заетостта позволява на хората, останали без работа, да поискат от осигурителния институт да им изплати обезщетението накуп, за да могат да стартират свое бизнес начинание. През 2014 г. от тази възможност са се възползвали 151 души. През 2013 г. тези хора са били 109, а през 2012 г. - 134. На фона на общия брой хора без препитание обаче - към края на декември в бюрата по труда са регистрирани малко над 351 хил. българи, броят на предприемачите е символичен. Това на практика прави механизмът неработещ. За сравнение, през последната добра икономическа година - 2008 г., парите си накуп са взели 439 души от 67 500 с това право. Средно безработните са получили накуп по 4542 лв. за миналата година. Сумата се увеличава - през 2013 г. е била 4337 лв.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Маринова</a></i></div>		</div>
	</div>

	<!-- Mobile payment branding -->
	
	
