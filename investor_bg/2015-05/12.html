

	<div class="art">
		<div id="article_text" class="s4" itemprop="articleBody">
			
			
			<p>
	<strong>Бюджетът е загубил само 26 млн. лв. от ниската цена на петрола</strong></p>
<p>
	В. Капитал Daily</p>
<p>
	Държавният бюджет е загубил 139.2 млн. лв. за три месеца заради поевтиняването на петрола, това сочи анализ на финансовото министерство за събираемостта на приходите, с който &quot;Капитал&quot; разполага, показва, че това е прекият брутен негативен фискален ефект. Той до голяма степен е компенсиран чрез повече внос, поскъпването на долара спрямо еврото и лева, а ако съдим по изказванията на премиера, финансовия министър и директора на митниците &ndash; ефект би трябвало да оказва и борбата срещу контрабандата. В крайна сметка постъпленията от вноса на суров петрол за първите три месеца на годината са 163.7 млн. лв., или с 26 млн. лв. по-малко спрямо същия период на 2014 г., което е нетният негативен ефект.</p>
<p>
	От анализа се вижда, че има значително увеличение на внесените количества в страната. Това се дължи на рязкото поевтиняване на суровината. Трябва да се има предвид, че през периода януари - март 2014 г. &quot;Лукойл Нефтохим&quot; работеше с ограничен капацитет заради планов ремонт. Това означава, че количественото сравнение се прави при ниска база от предходната година.</p>
<p>
	<strong>Какво стана в Куманово?</strong></p>
<p>
	В. Капитал Daily</p>
<p>
	Странната антитерористична операция, която завладя за един ден квартал на македонския град Куманово, приключи. Но и след края й няма особена яснота за случилото се там. Македония е страна с контролирани медии и силна хватка на властта върху информацията, което прави трудно отделянето на лъжа от истина, особено в екстремни ситуации. Както казва в интервю за &quot;Капитал&quot; зам-председателят на най-голямата опозиционна партия СДСМ Радмила Шекеринска, именно липсата на свободни медии е най-големият проблем и изостря всички останали (вижте интервюто тук).</p>
<p>
	Осем полицаи и 14 &quot;терористи&quot; са загинали в следствие на продължилите 16 часа престрелки в квартала Дива населба. Полицията показа кадри на пленени мъже в камуфлажни дрехи, някои от които носеха отличителни знаци на албанската групировка Национална освободителна армия (НОА), която участваше в гражданската война през 2001 г. Лицата им не се виждаха, но според МВР на Македония, сред тях са хора като Бег Ризаж и Дене Шеку - двамата са бивши участници в албанските формирования от гражданската война, а по-късно са и бодигардове на настоящия партньор в управлението на страната - лидерът на албанския Демократичен съюз за интеграция Али Ахмети. Според премиера Никола Груевски, някои от мъжете са били &quot;в Близкия изток&quot;, където са участвали във военни действия. Само ден преди атаката, в Косово 32-ма души бяха осъдени за връзки с &quot;Ислямска държава в Ирак и Леванта&quot;.</p>
<p>
	<strong>Университетите с прием по икономика намаляват с 50%</strong></p>
<p>
	В. Сега</p>
<p>
	Над 1/2 от държавните университети, които обучават в професионално направление &quot;икономика&quot;, вероятно ще бъдат орязани от субсидия за него. Масово свиване на държавното финансиране ще има и при специалностите право и администрация и управление. Това са част от очакваните ефекти от промените в закона за висшето образование (ЗВО), представени от просветното министерство.</p>
<p>
	Както &quot;Сега&quot; писа, поправките въвеждат нов модел на прием във вузовете, който ще зависи в много по-голяма степен от качеството на обучението, отколкото в момента. За отпускане на прием за държавна поръчка в бъдеще ще се оценяват учебната и научната дейност, реализацията на завършилите, икономическите приоритети на държавата и предложенията на съответния университет. Така университетите, открили в последните години несвойствени за профила си специалности, повечето от които са и с ниски рейтинги, няма да получат за тях държавно финансиране, тъй като не могат да отговорят на изискванията за качество.</p>
<p>
	<strong>РБ и патриотите готвят общи кметски кандидатури</strong></p>
<p>
	В. Сега</p>
<p>
	Преговори за взаимна подкрепа на кандидат-кметове водят Реформаторският блок (РБ) и Патриотичният фронт (ПФ), научи &quot;Сега&quot;. Сред градовете, в които се готви сътрудничество, са трите най-големи в провинцията - Пловдив, Русе и Варна. В морската столица фронтоваците ще застанат зад Чавдар Трифонов, който е официално независим претендент, но де факто е кандидат на реформаторите. Те пък от своя страна ще застанат зад депутатите Искрен Веселинов в Русе и Славчо Атанасов в Пловдив, които са от средите на патриотите.</p>
<p>
	<strong>Софтуер ще засича фалшиви данъчни декларации</strong></p>
<p>
	В. Новинар</p>
<p>
	Нов софтуер ще &bdquo;залавя&rdquo; данъкоплатци, които подават неверни декларации за доходите си. Софтуерът ще подпомага работата на Националното бюро по установяване на конфликт на интереси. То ще бъде създадено към Министерския съвет. Това се предвижда в изготвения в края на април проектозакон за пресичане на корупционните практики. За него съобщи вицепремиерът Меглена Кунева.<br />
	&bdquo;Ако например има сигнал, че някой кара кола, която е твърде скъпа, ще се прави специална проверка. Ако има 10 000 лв. разлика от това, което получаваш и начина, по който живееш, ще се извърши дълбочинна проверка&rdquo;, уточни тя.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
