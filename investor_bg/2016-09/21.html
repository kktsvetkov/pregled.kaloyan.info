

	<div class="art">
		<div id="article_text" class="s4" itemprop="articleBody">
			
			
			<p>
	<strong>Отново не се появиха кандидати за летище Пловдив</strong><br />
	<em>в. Капитал Daily</em></p>
<p>
	Нито една компания не пожела да вземе на концесия летище Пловдив. Това стана ясно във вторник в сградата на Министерството на транспорта, където трябваше да се отварят офертите на кандидатите, които да стопанисват аерогарата през следващите 35 години. Такива обаче липсваха, като работната група остава да вземе решение дали ще се удължава срокът за намиране на желаещи още веднъж. През юни тази година той вече беше удължен с три месеца.</p>
<p>
	<strong>Съдебен изпълнител продава сградата на ВУЗФ</strong><br />
	<em>в. Капитал Daily</em></p>
<p>
	Сградата на Висшето училище по застраховане и финанси (ВУЗФ) в софийския квартал &quot;Овча купел&quot; е обявена за продажба от частен съдебен изпълнител. Имотът включва близо 2 дка земя и пететажна сграда и се предлага за малко под 5.5 млн. лв. без ДДС. От съобщението на съдебния изпълнител Милен Бъзински става ясно, че имуществото е ипотекирано за 3.9 млн. евро, има наложени и възбрани. Основен собственик на компанията &quot;Висше училище по застраховане и финанси&quot;, която управлява университета, е Григорий Вазов, ректор на университета.</p><div id="adoceaninvestorbgtclinofuhd"></div>
<script type="text/javascript">
/* (c)AdOcean 2003-2016, investor_bg.Investor.bg.Investor Bulgaria.InArticle Zone Bulgaria */
ado.slave('adoceaninvestorbgtclinofuhd', {myMaster: 'IP0Ala9cN2SF08czBOi.5I0pUd4GeycwC_B6E3wD_mr.v7' });
</script>
<p>
	<strong>ЦИК отложи пререшаване на въпроса с бюлетините за референдума</strong><br />
	<em>в. Капитал Daily</em></p>
<p>
	Близо два часа продължиха в понеделник споровете в Централната избирателна комисия (ЦИК) по предложението на двама от членовете ѝ да бъде променено решението за начина на предоставяне на бюлетините за референдума при предстоящото гласуване на 6 ноември. В крайна сметка, вземането на окончателно решение беше отложено за неопределено време, което провокира възражения от страна на вносителите и подкрепящите ги членове, че това е опит за протакане, за да не бъде гласувана промяна.</p>
<p>
	<strong>520 администрации задушават бизнеса с 2500 регулации</strong><br />
	<em>в. Сега</em></p>
<p>
	Раздута и неефективна администрация, както и множество регулации продължават да задушават българския бизнес. 520 държавни и териториални администрации предоставят услуги на бизнеса и на гражданите и поддържат над 2500 регулаторни режима. В последните 15 години за изграждане на електронно управление са давани средно по 200 милиона лева на година.</p>
<p>
	Въпреки това едва 8% от регистрите имат обмен и интеграция на данни с други регистри, а 1/3 от тези регистри все още се поддържат само на хартия. В същото време администрацията продължава да събира раздути такси, които - противно на закона, не отговарят на направените за тях разходи.</p>
<p>
	<strong>Пръстовите отпечатъци съвсем задръстиха приема в болниците</strong><br />
	<em>в. Сега</em></p>
<p>
	Както се очакваше, пръстовата идентификация допълнително затрудни приема в болниците. Пациенти на онкодиспансера, на &quot;Св. Анна&quot; и на други лечебни заведения в София бяха принудени да чакат на опашки. От здравното министерство обявиха, че проблемът е в организацията в болниците, а коментарът от здравната каса беше, че действително първоначалната регистрация на отпечатък в новата система отнема известно време.</p>
<p>
	Онкоболни се редят с часове на опашка в диспансера в София, за да се регистрират с пръстов отпечатък, съобщи Нова телевизия. От лечебното заведение обясниха, че се налага пациентите да се обучават по около 10 минути, за да могат да поставят правилно пръста си на устройството за снемане на отпечатъци. Освен това понякога системата блокира, тъй като компютрите са твърде стари и трудно поемат толкова голяма програма.</p>
<p>
	<strong>&quot;Люлин&quot; се вдигна на протест срещу застрояването на зелени площи</strong><br />
	<em>в. Сега</em></p>
<p>
	Лавината от протести срещу застрояването на зелените площи в столицата обхвана и най-големия район - &quot;Люлин&quot;. В късния следобед вчера жителите на жк &quot;Люлин-център&quot; излязоха на улицата да изразят недоволството си срещу подготвените изменения в подробния му устройствен план. За тях стана ясно в края на юли, а в средата на август беше проведено първото им обществено обсъждане, обясни пред &quot;Сега&quot; арх. Женя Илиева, присъствала на срещата.</p>
<p>
	<strong>Получаваме бързо парите за бежанци</strong><br />
	<em>в. Стандарт</em></p>
<p>
	До няколко седмици България може да получи 108-те милиона, обещани на България като спешна помощ за справяне с бежанския натиск, съобщи източник от ЕК. Говорителката на Комисията Тове Ернст отказа да се ангажира с конкретни срокове, но посочи, че процедурата по принцип е бърза. Средствата няма да преминават през Европейския съвет, тъй като се отпускат по графата &quot;спешни&quot;. Общо 160-те милиона, които България трябва да получи, бяха договорени от премиера Бойко Борисов на срещата на върха на ЕС миналата седмица в Братислава.</p>
<p>
	<strong>Цацаров погна таксите в Слънчев бряг</strong><br />
	<em>в. Стандарт</em></p>
<p>
	Прокуратурата се захвана с проверка на такси, договори и заграждането на &bdquo;частни&quot; улици в Слънчев бряг. Обвинител №1 Сотир Цацаров разпореди да се установи законността на всички дейности, извършвани на територията на курортния комплекс за времето на сезон 2016 г. Причината е, че в края на активния туристически сезон Окръжна прокуратура &ndash; Бургас е протестирала четири акта на Съвета на директорите на дружеството &bdquo;Слънчев бряг&quot;. С тези решения са определяни цени и такси за паркиране, наеми и ползване на инфраструктурата в комплекса.</p>
<p>
	<strong>4,74 млн. лв. от концесии на минерални извори и ски зоната в Банско</strong><br />
	<em>в. Монитор</em></p>
<p>
	4,74 млн. лв. са донесли да държавната хазна 15 концесионни договора за добив на минерална вода &ndash; изключителна държавна собственост и от ски зоната в Банско. Това стана ясно след като правителството прие доклада за 2015 г. на Комисията за текущ контрол по изпълнението на концесионните договори към министъра на околната среда и водите.</p>
<p>
	От концесионни плащания за експлоатацията на минералните извори по сметка на МОСВ са постъпили 2 562 745 лв. Сумата, влязла в държавния бюджет от ДДС, е 732 685 лв. Концесионерите са платили неустойки в размер на 13 074 лв. и лихви за забава в размер на 983 лв.</p>
<p>
	<strong>&bdquo;Луфтханза техник&rdquo; купува 1,7 дка близо до летище София</strong><br />
	<em>в. Монитор</em></p>
<p>
	Имот от 1,7 дка в столичния район &bdquo;Слатина&rdquo; бе обявен на последното заседание на правителството за частна държавна собственост, съобщиха от преслужбата на МС. Теренът ще бъде закупен от &bdquo;Луфтханза техник&rdquo;. Решението е съобразено с изискванията на Закона за насърчаване на инвестициите.</p>
<p>
	<strong>Жълтите коли бягат от регистрация в големите градове</strong><br />
	<em>в. Труд</em></p>
<p>
	Много таксиджии ще избягат от регистрация в големите градове в съседни по-малки общини заради висок данък. И сега има близо 400 водачи на жълтите коли от Варна, които са регистрирани в съседната община Аксаково. Техният брой ще се увеличи, ако ОбС в морската столица приеме предложението за 850 лева налог, при условие че могат да минат с минималната ставка от 300 лева в Аксаково, посочи Максим Петков от Националния съюз на превозвачите.</p>
<p>
	<strong>Прехвърлят Българската банка за развитие под шапката на Лукарски</strong><br />
	<em>в. 24 часа</em></p>
<p>
	Правителството одобри промени в Закона за Българската банка за развитие (ББР), с които се предлага министърът на икономиката да бъде определен за орган, упражняващ правата на държавата в капитала на &bdquo;Българската банка за развитие&ldquo; АД. Според сега действащия текст на ЗББР (чл.5, ал.2), принципал на банката е министърът на финансите.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
