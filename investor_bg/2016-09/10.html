

	<div class="art">
		<div id="article_text" class="s4" itemprop="articleBody">
			
			
			<p>
	<strong>Градове на ръба на нервна криза</strong><br />
	<em>в. Капитал</em></p>
<p>
	Докато капките от протеклия таван равномерно отмерват и последните минути на работния ден по дъното на червена пластмасова кофа в големия салон на община &quot;Изгрев&quot; в София, тече разгорещена дискусия. Привидно разговорът трябва да е за дърветата в Борисовата градина. На изтъркания подиум са се наредили специалисти от Лесотехническия университет, които монотонно отброяват: &quot;Иглолистни гори - 155.5 дка, средна възраст 120 години, запасите им възлизат на 4644 куб.м. Широколистни гори - 281.7 дка&quot;</p>
<p>
	Обсъждането е на абстрактната тема за &quot;инвентаризацията, опазването и планиране на устойчивото развитие&quot; на най-стария софийски парк и едва ли някой от строените отпред научни работници е очаквал чак такъв интерес към дискусията. Сред осемдесетината души в залата обаче е плъзнал слух - зад тенис кортовете в Борисовата градина ще се секат дървета и ще се прави паркинг. Подозирайки, че зад мътното описание на проекта се крие именно това, повечето присъстващи са тук, за да не позволят такова безобразие.</p><div id="adoceaninvestorbgtclinofuhd"></div>
<script type="text/javascript">
/* (c)AdOcean 2003-2016, investor_bg.Investor.bg.Investor Bulgaria.InArticle Zone Bulgaria */
ado.slave('adoceaninvestorbgtclinofuhd', {myMaster: 'IP0Ala9cN2SF08czBOi.5I0pUd4GeycwC_B6E3wD_mr.v7' });
</script>
<p>
	<strong>Трябва ли й на държавата собствена аптека?</strong><br />
	<em>в. Капитал</em></p>
<p>
	Лекарството струва около 100 лева и е необходимо за месечната терапия на няколко десетки пациенти. Компанията производител обаче вече не го продава в България. Какво може да направи в момента болният &ndash; да поиска болницата да достави и плати продукта по линия на вноса на неразрешени за употреба у нас продукти. Това става с разрешение от Изпълнителната агенция по лекарствата и министъра на здравеопазването. Болният или близките му могат да търсят медикамента и сами в съседните държави и да си го купят, което обаче натоварва бюджета им, а и нали все пак е грижа на държавата да предоставя лечение срещу вноски.</p>
<p>
	Такива случаи, явно са станали масови и накараха министър Петър Москов да обяви, че подготвя промени в лекарствения закон, според които държавна компания ще се ангажира с доставката на лекарства без аналог, които не се продават в България.</p>
<p>
	<strong>Законното подслушване е спаднало двойно през 2015 г.</strong><br />
	<em>в. Сега</em></p>
<p>
	Почти двойно е намаляло законното подслушване през 2015 г. в сравнение с предишната година, а съдилищата вече масово отказват на полицията, прокуратурата и ДАНС. Това пише в доклада на Националното бюро за контрол на специалните разузнавателни средства (СРС), приет от парламента вчера.</p>
<p>
	Подслушвани са 2638 души, а година по-рано те са били 4202. Спадът е особено осезаем в сравнение с 2011 г., когато са били контролирани 8184 души. През 2010 и 2012 г. са били почти 6000 души.</p>
<p>
	<strong>Всеки с доход под 300 лв. ще има право на безплатен адвокат</strong><br />
	<em>в. Сега</em></p>
<p>
	Хората с доходи под линията на бедността от 300 лв. ще имат право на безплатна правна помощ за сметка на държавата. Това предвижда законопроект на правосъдното министерство, съобщиха от там. Юридическите консултации и евентуалната защита пред съд ще се плащат от Националното бюро за правна помощ. Условието е човекът да докаже, че доходите му са под официалната линия на бедността от 300 лв. Тя се определя ежегодно от правителството.</p>
<p>
	Служебните адвокати и сега се плащат от държавата. Със записването на линията на бедността обаче се разширява кръгът на хората, които могат да получат безплатен адвокат.</p>
<p>
	<strong>Синдикат в МВР готви нови протести</strong><br />
	<em>в. Сега</em></p>
<p>
	Най-големият профсъюз в МВР - Синдикалната федерация на служителите (СФСМВР), готви нови протести. Причината е, че министерството дължи на граничарите, които пазят на браздата с Турция, 120 хил. лв. за извънреден труд от април-май м.г. Другият проблем бил начинът, по който се правят графиците в пожарната. Според синдикатите с цел бюджетни икономии има места, където на смяна е писан само един огнеборец. &quot;Налага се служителите да реагират на произшествия в минимален състав и да изпълняват задълженията си в изкуствено създадени екстремни ситуации&quot;, заявиха от синдиката.</p>
<p>
	От федерацията обясниха, че парите на граничните полицаи били изплатени, но след това им били удържани, защото се сменила наредбата за отчитане на работното време, която влязла в сила със задна дата. Така на служителите са удържани между 30 и 300 лв., защото вече били длъжни да изпълняват норма дори когато са в отпуск. Така извънредният труд се броял за редовен и МВР си взело парите обратно.</p>
<p>
	<strong>Продават забранени в ЕС уреди чрез вратичка в закон</strong><br />
	<em>в. Монитор</em></p>
<p>
	Търговци ни продават забранени в ЕС електроуреди, като заобикалят директиви на Брюксел с фиктивна смяна на предназначението им и на датата на вноса им у нас, показа проверка на &bdquo;Монитор&rdquo;. Електрическите крушки с нажежаема жичка например трябваше да бъдат изтеглени от търговската мрежа още през септември 2012 г., тъй като 95% от консумираната енергия се отделя като топлина, а само 5% - като видима светлина.</p>
<p>
	За да спасят бизнеса си обаче търговците ги прекръстиха на &bdquo;лампи със специално предназначение&ldquo;. Причината е, че след като ги забрани за бита, ЕС дава право да се продават крушки с жички, ако са за индустрията. Забранени са за домашна употреба, но ако са за специално предназначение като например за театрални сцени и светофарни уредби, регламентът на Европейската комисия го допуска&ldquo;, обясни за &bdquo;Монитор&ldquo; Мирослав Йотов, главен директор на Главна дирекция &bdquo;Надзор на пазара&ldquo; в Държавната агенция за метрологичен и технически надзор (ДАМТН).</p>
<p>
	<strong>Дъждове и пожари свиха реколтата от грозде</strong><br />
	<em>в. Монитор</em></p>
<p>
	Дъждовете и студовете през пролетта, градушките през лятото и пожарите в някои райони на страната ще намалят реколтата от грозде, научи &bdquo;Монитор&rdquo;. Според Радослав Радев, председател на Лозаро-винарската камара (ЛВК) тя ще е по-малка от миналогодишната, когато сме прибрали 196 млн. кг.</p>
<p>
	&bdquo;От друга страна, заради топлото време в последните месеци гроздето узря по-рано и беритбата вече започна. Очаква се тази есен в страната да се произведат около 140 млн. л вино&rdquo;, обясни той.</p>
<p>
	<strong>Над 55% от българите купуват фалшив оцет</strong><br />
	<em>в. Труд</em></p>
<p>
	Над 55% от хората в България използват фалшив оцет, който само наподобява на истински. Това сочат данни на НСИ и Евростат. Вместо оцет потребителите купуват т.нар. имитиращи продукти, които се произвеждат от синтетична оцетна киселина, за която като суровина се използват петролни деривати. Най-големите производители на синтетична оцетна киселина са гигантите в петролната и химическата промишленост &bdquo;Бритиш петролиум кемикълс и селаниз&ldquo;.</p>
<p>
	По закон в България под наименованието &bdquo;оцет&rdquo; в търговската мрежа може да се предлагат само продукти, получени чрез оцетно-кисела ферментация или алкохолна и оцетно-кисела ферментация на вино, плодове (всяка тяхна част и/или сок), плодово вино и етилов алкохол от земеделски произход. Изкуственият заместител, който масово се купува, съдържа Е250, което е синтетична оцетна киселина.</p>
<p>
	<strong>Инвестициите в дигитални медии през 2017 г. ще достигнат 168 милиарда долара</strong><br />
	<em>в. 24 часа</em></p>
<p>
	Медийна агенция Carat, част от глобалната мрежа на Dentsu Aegis Network, публикува актуализирани прогнози за развитието на рекламния пазар в световен мащаб, с предвиждане за позитивен ръст през 2016 г. и тренд нагоре през 2017 г., задвижван основно от дигиталните инвестиции. Въз основа на данните получени от 59 пазара в Европа, Африка, Северна и Южна Америка, Азия и Тихоокеанския регион, Carat прогнозира общите инвестиции в реклама да достигнат 548 милиарда долара до края на 2016 г., което е увеличение със 4,4% на годишна база.</p>
<p>
	Като основни причини за здравословното състояние на индустрията тази година се отчитат Европейското първенство по футбол, Олимпиадата и Параолимпийските игри в Рио, както и очакваните президентски избори в САЩ, които се смята че ще генерират рекламни инвестиции в размер на 7,5 милиарда долара.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
