

	<div class="art">
		<div id="article_text" class="s4" itemprop="articleBody">
			
			
			<p>
	<strong>Кадрова криза в образованието - пенсионират се двойно повече учители</strong></p>
<p>
	В. Сега</p>
<p>
	Образованието е изправено пред бюджетни трудности и тежка кадрова криза заради ударното пенсиониране на учители. От началото на годината до момента в пенсия са излезли 7700 педагози и се очаква до края на годината броят им да стигне 10 000 при първоначални очаквания, че системата ще напуснат два пъти по-малко педагогически кадри. Ако тенденцията се запази и догодина, в образованието ще възникне остър глад за кадри. Заради ударното пенсиониране не стига и бюджетът за изплащане на обезщетения при пенсиониране, включително за полагаемите се 2 допълнителни заплати от август тази година. Това показа проверка на &quot;Сега&quot; след сигнали от училища за проблеми с изплащането на обезщетенията.</p><div id="adoceaninvestorbgtclinofuhd"></div>
<script type="text/javascript">
/* (c)AdOcean 2003-2016, investor_bg.Investor.bg.Investor Bulgaria.InArticle Zone Bulgaria */
ado.slave('adoceaninvestorbgtclinofuhd', {myMaster: 'IP0Ala9cN2SF08czBOi.5I0pUd4GeycwC_B6E3wD_mr.v7' });
</script>
<p>
	Както &quot;Сега&quot; писа, просветното министерство очакваше тази година да се пенсионират около 4500-5000 души. Това представлява около 5% от педагозите, като е отчетено, че пенсионирането в сектора става и при по-ниска възраст от обичайното. Според разчетите на МОН при нормална възрастова структура на пенсиониране от системата би следвало да се пенсионират около 2.5-3% от учителите. &quot;Ние заложихме 5%, близо до нивото от миналата година, като над това предвидихме и допълнителен финансов резерв. Реалността обаче надхвърли двойно прогнозите&quot;, коментира главният секретар на МОН Красимир Вълчев. Той изтъкна, че по този начин системата за 1 година са напуснали 4 пъти повече кадри от нивото, което може да се очаква при нормално излизане в пенсия. Ако догодина тенденцията остане без промяна, образованието може да е изправено пред остър глад за кадри, особено в по-малките населени места.</p>
<p>
	<strong>Обезлюдените общини ще интегрират трайно бежанци</strong></p>
<p>
	В. Сега</p>
<p>
	Все още не е ясно кои са пилотните общини, които ще работят по проект за трайна интеграция на бежанци у нас, но се очаква това да бъдат общини с тежки демографски характеристики - това каза в предаването &quot;Неделя 150&quot; на БНР изпълнителният директор на Националното сдружение на общините Гинка Чавдарова.</p>
<p>
	Тези общини ще трябва да уредят и поемат битовото устройване на заселващите се - намиране на подходящи жилища, на детски градини и училища за децата, записване при личен лекар, регистриране в съответните структури на агенциите по заетост и социално подпомагане.</p>
<p>
	<strong>&quot;София тех парк&quot; получава нов транш от 12 милиона лева</strong></p>
<p>
	В. Сега</p>
<p>
	&quot;София тех парк&quot; ще получи 12.5 млн. лв. за изграждането на музей, покрити спортни площадки, многоетажни паркинги и др. Част от средствата ще отидат и за т.нар. инкубатор - сградата, която трябва да събере на едно място стартиращи фирми и малки и средни предприятия, както и за довършването на пешеходния мост над бул. &quot;Цариградско шосе&quot;. Това става ясно от покана на Управляващия орган на европейската програма &quot;Иновации и конкурентоспособност&quot;.</p>
<p>
	Средствата са осигурени от нея, като програмата финансира изграждането на технопарка с общо 97 млн. лв. Парите са безвъзмездни и се дават целево, т.е. не могат да се харчат за други дейности освен за строежа на парка. Изграждането бе разделено на две части, като първите 50 млн. лв. бяха осигурени от вече изтеклата програма &quot;Конкурентоспособност&quot; 2007-2014 г.</p>
<p>
	<strong>&quot;Бяла карта&quot; и Viva Credit стават част от групата на Easy Credit</strong></p>
<p>
	В. Капитал Daily</p>
<p>
	Окрупняване в сегмента на бързите кредити подготвят предприемачите Станимир Василев и Неделчо Спасов, които стоят зад пазарния лидер по активи Easy Credit. Една от съвместните им компании - &quot;Мениджмънт файненшъл груп&quot;, e поискала от Комисията за защита на конкуренцията (КЗК) разрешение да погълне две дружества със сходна дейност - &quot;Вива кредит&quot;, която отпуска бързи заеми, и &quot;Аксес файнанс&quot;, която предлага същото чрез агресивно маркетирания продукт &quot;Бяла карта&quot;. Това е поредната за тази година инициатива на групата, която цели разрастване на бизнеса в областта на потребителското финансиране, след като през пролетта новоучредената &quot;Изи пеймънт сървисиз&quot; получи лиценз за платежна институция от БНБ и се подготвя да навлезе в сегмента на кредитните карти от началото на следващата година.</p>
<p>
	<strong>Заводът за авточасти на Willi Elbe край Пловдив започна производство</strong></p>
<p>
	В. Капитал Daily</p>
<p>
	Над 9 млн. евро е инвестицията в новия завод на германския производител на автомобилни части Willi Elbe Gelenkwellen, който заработи в икономическата зона &quot;Тракия&quot; край Пловдив. Предприятието ще произвежда компоненти за BMW и Mercedes &ndash; Daimler, които ще се изнасят за Западна Европа и Китай. Очакванията са броят на заетите в завода да достигне 150 души.</p>
<p>
	За проекта си в България преди две години Willi Elbe регистрира местно дружество &ndash; &quot;Вили Елбе аутомотив България&quot;, със 100 хил. лв. капитал. Производствената база на компанията се набира близо до село Куклен в зоната. Там ще се произвеждат два основни продукта &ndash; компоненти за кормилни уредби за BMW и за серията камиони на Mercedes &ndash; Daimler и карданни валове за BMW. Частите от българската база ще се изнасят за западноевропейския пазар и Китай. Освен производство в предприятието ще се извършва и развойна дейност.</p>
<p>
	<strong>Наемите скочиха с 15% заради студентите</strong></p>
<p>
	В. Стандарт</p>
<p>
	Наемите скочиха преди началото на новата академична учебна година в градовете с университети. В столицата например цените на апартаментите се вдигнаха с 15% заради студентите. Тази тенденция се забелязва още от средата на август, обясни пред &quot;Стандарт&quot; Илиана Василева, зам.-председател на &quot;Сдружение брокери на имоти&quot;. Поради тази причина във всички райони, които са в близост до университети, например района около Медицинска академия, заради студентите по медицина, района около Софийския университет &quot;Св. Климент Охридски&quot;, Студентски град, както и кварталите около него - &quot;Дианабад&quot; и &quot;Дървеница&quot;, има покачване на наемите, каза Василева. &quot;Тенденцията е поскъпването да е с около 10-15%.</p>
<p>
	Като, разбира се, всичко зависи от състоянието и вида на жилището, което се избира. Имотите, в които има хазяин, винаги са с по-ниски цени&quot;, обясни тя. Все пак студентите по-често търсят самостоятелни жилища, предпочитат да живеят без хазяи. Според Василева много често се търсят дори тавански стаи или сутерени, които са пригодени за живеене - стая с баня и тоалетна. &quot;Там цените варират около 250-350 лв. в зависимост от местоположението, което в общи линии се равнява на цената на гарсониера в &quot;Обеля&quot;, например. Другият вариант, който се предпочита от студентите, е да се съберат 3-4 души и да наемат едно голямо жилище от около 100 квадрата, където да делят наема, защото така излиза доста по-изгодно&quot;, коментира Илиана Василева.</p>
<p>
	<strong>Манчестър, Цюрих и Лион на опашка за летище София</strong></p>
<p>
	В. Стандарт</p>
<p>
	Летищата на Манчестър, Цюрих и Лион са сред кандидат-участниците в процедурата за отдаване на концесия на летище София, научи &quot;Стандарт&quot;. Над 15 са регистрираните досега кандидати, повечето от които ще подадат инвестиционни предложения до изтичането на крайния срок - 17 ч. на 18 ноември, петък. Публичното отваряне на офертите ще се състои три дни по-късно, в 11 ч. на 21 ноември. Освен летищата на Манчестър и Лион сериозен интерес към процедурата са проявили още по един английски и френски летищни оператори.</p>
<p>
	Разбира се, интерес към концесията проявяват и &quot;обичайните заподозрени&quot; - германската компания &quot;Фрапорт&quot; и турската TAV. Това са и единствените две компании, чиито представители вече са извършили огледи на аеропорта. Германската &quot;Фрапорт&quot; е огромен летищен оператор, който освен аерогарите на Франкфурт и Хановер в Германия и Варна и Бургас у нас държи още летищата Анталия и Любляна, основния аеропорт на Санкт Петербург Пулково, Лима в Перу, Делхи в Индия и Сиан в Китай. Според авиоексперти &quot;Фрапорт&quot; кандидатства и за концесия на 14 аеропорта в съседна Гърция. Един от сочените досега основни кандидати - летище Мюнхен, няма да участва в процедурата, тъй като неговите акционери не са му разрешавали до инвестира извън Германия.</p>
<p>
	<strong>Авангардни смарт технологии показват на панаира в Пловдив</strong></p>
<p>
	В. Труд</p>
<p>
	Авангардни автомобили от най-висок клас, съчетаващи върхови технологии и футуристичен дизайн, са експонирани в Смарт палата, която се прави за първи път по време на тазгодишното 72-ро издание на Международния технически панаир в Пловдив. Неговото откриване е в понеделник в 11,30 часа, а една от новите прояви на &bdquo;Есен 2016&ldquo; е в палата 2 под мотото be smart.</p>
<p>
	В нея компанията Smart management представя иновативни автомобилни решения, модерни подходи за мениджмънт, финансов инженеринг и хайтех разработки. Атрактивната колекция включва демо моделите на Smart management (&bdquo;Мерцедес&ldquo;, &bdquo;Фолксваген&ldquo; и &bdquo;Смарт&ldquo;) и на &bdquo;Мото-Пфое&ldquo; (&bdquo;Форд&ldquo;, &bdquo;Волво&ldquo;, &bdquo;Рейндж Роувър&ldquo;,&ldquo;Ягуар&ldquo;).</p>
<p>
	<strong>Над 100 млн. лв. губи хазната от &bdquo;пари в плик&ldquo;</strong></p>
<p>
	В. Монитор</p>
<p>
	Повече от 100 млн. лв. губи хазната годишно от така нареченото плащане на &bdquo;пари в плик&ldquo;. Това показват изчисления на Националната агенция за приходите (НАП). Затова в момента агенцията проверява редица столични компании, които осигуряват служителите си на минимална работна заплата. Целта е да се изкарат на светло реалните доходи и социални осигуровки, укривани от работодателите и да се пресече плащането на ръка. Неизрядните работодатели ще бъдат давани на прокуратурата. По данни на НАП близо 1900 са съмнителните компании само в столицата, които осигуряват служителите си на минимална работна заплата, укривайки осигуровки.</p>
<p>
	&quot;Очевидно е, че с минималната работна заплата трудно можем да си представим, че човек, който работи на 8-часов работен ден, може да посреща житейските си нужди&rdquo;, коментира Росен Бъчваров, говорител на НАП, пред БНТ. По думите му опитът на Приходната агенция сочи, че в 80% от случаите на тези 1900 фирми това по-скоро е опит за избягване на облагане.<br />
	&nbsp;</p>
<p>
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
