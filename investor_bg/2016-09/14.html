

	<div class="art">
		<div id="article_text" class="s4" itemprop="articleBody">
			
			
			<p>
	<strong>Няма орязване на евросредства за България</strong></p>
<p>
	В. Капитал Daily</p>
<p>
	Парите за България за догодина няма да бъдат намалени, потвърдиха от Европейската комисия пред &quot;Капитал&quot;. Вчера Reuters съобщи, че бюджетът на ЕС за догодина предвижда намаляване на фондовете за най-бедните региони и увеличаване на парите за миграция, сигурност и растеж. Тъй като повечето бедни райони са в Източна Европа и няколко от тях са в България, новината очевидно предизвика бурен интерес. Ситуацията обаче е по-различна от представената.</p>
<p>
	Като начало, намаляване на разполагаемите средства няма. Става въпрос за решение на Европейския съвет (събранието на 28-те страни-членки), който е коригирал предложената още през юли от Комисията бюджетна рамка. В нея наистина се намаляват предвидените плащания за регионалните и кохезионни фондове (които покриват почти всичко без земеделие) през 2017 г. от 48.8 млрд. евро на 37.1 млрд. евро.</p><div id="adoceaninvestorbgtclinofuhd"></div>
<script type="text/javascript">
/* (c)AdOcean 2003-2016, investor_bg.Investor.bg.Investor Bulgaria.InArticle Zone Bulgaria */
ado.slave('adoceaninvestorbgtclinofuhd', {myMaster: 'IP0Ala9cN2SF08czBOi.5I0pUd4GeycwC_B6E3wD_mr.v7' });
</script>
<p>
	Това се дължи на чисто прагматичен проблем - програмите просто тръгват по-бавно и няма достатъчно проекти, които да оправдаят по-висока стойност за плащане догодина. &quot;Нямаме достатъчно фактури&quot;, обясни в прав текст източник от кабинета на Кристалина Георгиева, която е комисарят, отговарящ за бюджета на общността.</p>
<p>
	<strong>НКЖИ възложи пореден договор за над 28 млн. лв. на &quot;Водстрой 98&quot;</strong></p>
<p>
	В. Капитал Daily</p>
<p>
	Национална компания &quot;Железопътна инфраструктура&quot; (НКЖИ) възложи пореден договор на &quot;Водстрой 98&quot;. Последната поръчка е за 28.5 млн. лв. с ДДС на обединение &quot;ЕТС технолоджи&quot;, съставено от строителните компании &quot;Водстрой 98&quot;, &quot;Хидрострой&quot; АД, &quot;Балкантел&quot; и &quot;Бонети&quot;, става ясно от регистъра на обществените поръчки. Той е за &quot;електрификация на 83-а железопътна линия Симеоновград - Нова Загора&quot;. С този договор сумата, предоставена от държавната компания на сдружението &quot;ЕТС технолоджи&quot; от 2013 г. насам, надхвърля 100 млн. лв. Другите две избрани за подобни дейности обединения нямат почти нищо поръчано.</p>
<p>
	Допреди три месеца &quot;Водстрой 98&quot; се свързваше в сектора с депутата Делян Пеевски и за 3-4 години натрупа обществени поръчки за над 800 млн. лв. През юни компанията беше продадена на &quot;Хидрострой&quot; с мажоритарен собственик Велико Желев. Освен в &quot;ЕТС технолоджи&quot; двете компании си партнираха преди сливането и в обединението, изградило Северната скоростна тангента. Позициите в железопътното строителство на &quot;Водстрой 98&quot; бяха изтъкнати от Велико Желев като една от причините да купи компанията.</p>
<p>
	<strong>МВР мълча 6 дни за удавени в Дунав бежанци</strong></p>
<p>
	В. Сега</p>
<p>
	Двама мъже и 5-годишно дете от Ирак са намерени удавени в Дунав, а още три деца - момче и две момичета, се водят изчезнали от 8 септември. МВР обаче мълча 6 дни за смъртните случаи, а вчера вътрешният министър Румяна Бъчварова се опита да се измъкне с обяснението, че докато не намерили телата, не са имали потвърждение за инцидента и затова са се въздържали да информират.</p>
<p>
	На 8 септември вечерта Граничната полиция в Русе е получила сигнал от граждани, че на остров Добрина между селата Арчар и Добри дол има група хора, обясни началникът й Димитър Чорбаджиев пред &quot;Нова телевизия&quot;. На острова са открити четирима души, които с мимики и жестове, понеже говорели само арабски, показали, че други шестима са изчезнали. Започнало е търсене, като румънците също са пратили катер. Издирването не дало резултат и било прекратено в края на деня, съобщи &quot;24 часа&quot;. Два дни по-късно на повече от 20 км по течението на реката са открити две тела, а вчера изплува и третото. Водолази издирват още три деца, както и металната лодка.</p>
<p>
	<strong>Всеки медик в &quot;Пирогов&quot; ще има паникбутон</strong></p>
<p>
	В. Сега</p>
<p>
	Всеки медик в &quot;Пирогов&quot; ще има подвижен паникбутон, са решили ръководствата на МВР и болницата. Те се срещнаха да обсъдят допълнителни мерки за сигурността на работещите в спешния институт, след като пациент нападна лекар и сестра. Сестрата е със счупен нос и комоцио, а лекарят е с рани на главата и ръката.</p>
<p>
	Осигуряването на паникбутони на всеки в болницата ще позволи по-бърза реакция на органите на реда при евентуален инцидент в рамките на до две минути, обяви главният секретар на МВР Георги Костов. Според директора на &quot;Пирогов&quot; проф. Стоян Миланов реакцията на МВР в конкретния случай е била добра. На агресивния пациент още в понеделник беше повдигнато обвинение.</p>
<p>
	<strong>Прекаленият оптимизъм ни вкарва в дългове</strong></p>
<p>
	В. Стандарт</p>
<p>
	Причината българите да сме първи по неплащане на задълженията си&nbsp;трудно може да бъде открита в лошата икономическа ситуация, защото икономиката се подобрява. Това казва в интервю за &bdquo;Стандарт&ldquo; Райна Миткова-Тодорова, управител на ЕОС Матрикс, една от компаниите за събиране на дългове.</p>
<p>
	&bdquo;Ключът за нас е в твърде големия оптимизъм на българския бизнес. Очаквайки едно по-добро бъдеще и подобряване на собственото си положение, бизнесът свали фокуса от събиране на вземанията си. И просрочията нараснаха. Фирмите в момента са фокусирани върху основната си дейност &ndash; да произвеждат, и събирането на дълговете остава на по-задно място. А несъбрани вземания стават все по-големи. И въпреки схващането, че търговията е най-рисковият отрасъл, там забавените плащания са все по-малко в сравнение с предходните години&ldquo;, заявява тя.</p>
<p>
	<strong>Лукарски декларира в САЩ колко важно било ТПТИ</strong></p>
<p>
	В. Труд</p>
<p>
	Министърът на икономиката Божидар Лукарски се срещна&nbsp; със секретаря по международна търговия в Департамента по търговия на САЩ Кенет Хаят, за да договаря разширяване на търговските и икономическите отношения между двете страни.&nbsp;&bdquo;В рамките на срещата бе декларирана необходимостта от постигане на напредък в преговорите между ЕС и САЩ по споразумението за търговско и инвестиционно партньорство, което ще доведе до улеснение и реални ползи за бизнеса от двете страни&ldquo;, съобщиха от икономическото министерство.</p>
<p>
	<strong>Вече се работи по 87 мерки за по-бърз ръст на икономиката</strong></p>
<p>
	В. 24 часа</p>
<p>
	Минимални осигурителни прагове трябва да има, не може да се разчита на добросъвестността на работодателите&nbsp; с оглед високото ниво на сивата икономика. Това коментира финансовият министър Владислав Горанов. &ldquo;Ако не се стигне до споразумение между работодателите и синдикатите, в бюджета за следващата година ще бъдат заложени настоящите осигурителни прагове. Не трябва да разваляме социалния диалог.&rdquo;, каза той. Напредък в изпълнението на плана с мерки за подобряване на условията за бизнес отчете кабинетът. Пакетът, предложен от финансовия министър Владислав Горанов, включва 118 мерки. Към 15 август 7 са изцяло изпълнени, по 80 изпълнението е в ход, а по 31 работата още не е започнала. За всяка от тях, по която съществува риск от забавяне или неизпълнение, решението е да бъдат подложени на мониторинг от МС.</p>
<p>
	<br />
	<strong>До 2020 година трябва да спестим 22 594 GWh енергия</strong></p>
<p>
	В. Монитор</p>
<p>
	Очаква се до 2020 г. България да постигне енергийни спестявания в размер на 1942,7 хил. тона нефтен еквивалент или 22 594 GWh спрямо средното количество продадена енергия през 2010-2012 г. Това е записано в Наредба за методиките за определянето на националната цел за енергийна ефективност, определянето на общата кумулативна цел, въвеждането на схема за задължения за енергийни спестявания и разпределянето на индивидуалните цели за енергийни спестявания между задължените лица. Документът е одобрен от Министерския съвет, след като с приетия през май 2015 г. Закон за енергийната ефективност е регламентиран начинът, по който ще се определи националната цел за енергийна ефективност за 2020 г.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
