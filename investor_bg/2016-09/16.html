

	<div class="art">
		<div id="article_text" class="s4" itemprop="articleBody">
			
			
			<p>
	<strong>След година и 19 млн. евро в Божурище ще заработи втори германски завод</strong><br />
	<em>в. Капитал Daily</em></p>
<p>
	Световният лидер в производството на машини за опаковки - германската семейна компания Multivac, направи в четвъртък първа копка на бъдещия си завод в индустриална зона &quot;Божурище&quot;. Това е най-голямата производствена инвестиция около София тази година - в първата фаза ще се вложат 18.8 млн. евро. Проектът ще има и втори етап, на който ще бъде вложена същата или по-голяма сума, каза за &quot;Капитал&quot; главният изпълнителен директор на групата Кристиан Трауман. Т.е. общата инвестиция може да надхвърли 70 млн. лв.</p>
<p>
	Германският производител е избирал за новия си завод между Румъния и България. Спира се на страната ни заради добре образованите специалисти, финансовите стимули от държавата и ниските данъци. Любопитно е, че в състезанието къде точно да е предприятието дилемата е била София или Пловдив и столицата е избрана, защото напоследък много инвеститори са се насочили към Пловдив и там става пренаселено.</p><div id="adoceaninvestorbgtclinofuhd"></div>
<script type="text/javascript">
/* (c)AdOcean 2003-2016, investor_bg.Investor.bg.Investor Bulgaria.InArticle Zone Bulgaria */
ado.slave('adoceaninvestorbgtclinofuhd', {myMaster: 'IP0Ala9cN2SF08czBOi.5I0pUd4GeycwC_B6E3wD_mr.v7' });
</script>
<p>
	<strong>Всички ремонти в Медицинския университет &ndash; София са минавали през фирма, близка до ДПС</strong><br />
	<em>в. Капитал Daily</em></p>
<p>
	Само една компания е била фаворит при всички осем поръчки за строителство в рамките на един от най-големите университети в България, Медицинският университет &ndash; София, при управлението на предишния ректор проф. Ваньо Митев. Това показва одитен доклад на Министерството на образованието и науката (МОН).</p>
<p>
	Общата стойност на поръчките е 26.5 млн. лв., а компанията е &quot;Техно-енерджи&quot;, част от групата на &quot;Вайс профил&quot;, която се счита за близка до ДПС. &quot;Техно-енерджи&quot; участва във всички консорциуми - дружества по закона за задълженията и договорите, които са спечелили поръчки от мащабната инвестиционна програма на университета.</p>
<p>
	<strong>В разрез със закона парламентът разреши чужд университет у нас</strong><br />
	<em>в. Сега</em></p>
<p>
	Броени дни преди началото на академичната учебна година, навръх 15 септември парламентът разреши чужд университет у нас в крещящо противоречие със закона за висшето образование. Висшето училище на франкофонията за администрация и управление ще обучава бакалаври и магистри, а в рамките на продължаващо обучение - и докторанти, без да е минал през оценка в Националната агенция за оценяване и акредитация, без да се подчинява на правилата за качество на обучението, без да е длъжно да гарантира правата на студентите, записани в закона.</p>
<p>
	Вузът ще получи безвъзмездно от държавата помещения за срок от 10 години, ще се ползва и от привилегии при освобождаване от различни такси. Парламентът вчера гласува на първо четене законопроекта въпреки предупрежденията на опозицията, че взема противоконституционно решение.</p>
<p>
	<strong>Предлагаме на &bdquo;Уолмарт&quot; да продава родни стоки</strong><br />
	<em>в. Стандарт</em></p>
<p>
	Възможностите за доставка на български стоки за търговските обекти на най-голямата търговска верига в света &bdquo;Уолмарт&quot; (Walmart) обсъди министърът на икономиката Божидар Лукарски. Той се срещна с вицепрезидента по международните отношения Пол Дик в централата на компанията в Арканзас, САЩ. Навлизането на български продукти и изделия в магазините на &bdquo;Уолмарт&quot; би могло да доведе до значително увеличаване на износа ни за САЩ, отчитайки факта, че компанията има около 6500 търговски обекта на територията на Щатите, посочиха от икономическото министерство.</p>
<p>
	Министър Лукарски запозна представителя на компанията и с условията, които страната ни предоставя за развитие на логистична дейност за пазарите в ЕС, Близкия Изток и Африка. Вицепрезидентът на &bdquo;Уолмарт&quot; заяви, че до момента търговската верига няма конкретни договорености с държави от Югоизточна Европа и България е първата страна, която проявява интерес към съвместен бизнес.</p>
<p>
	<strong>850 лева данък такси в София, в Бургас с петдесетачка отгоре</strong><br />
	<em>в. Монитор</em></p>
<p>
	850 лева годишен данък ще плащат превозвачите за всяко такси в София и Варна, с петдесетачка отгоре пък ще е налогът в Бургас. Това предвижда промяна в Наредбата за местните данъци и такси в столицата, след като през април влезе в сила новият данък върху таксиметров превоз на пътници. Всяка община трябва да определи сама размера му между 300 и 1000 лева всяка година до 30 октомври. За тази година обаче този срок е 30 септември.</p>
<p>
	Друга промяна засяга таксата за разрешение за таксиметров превоз, която пада на 25 лева, като документът вече ще важи само за година. Досега сумата бе 150 лева, а срокът на валидност 3 години.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
