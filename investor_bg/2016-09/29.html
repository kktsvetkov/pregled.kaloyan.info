

	<div class="art">
		<div id="article_text" class="s4" itemprop="articleBody">
			
			
			<p>
	<strong>Проучване на GEM: Малко българи започват бизнес, но по-често той е успешен</strong><br />
	<em>в. Капитал Daily</em></p>
<p>
	Едва 3.5% от българите се заемат с предприемачество, но голяма част от тези инициативи се оказват успешни и се превръщат в стабилен бизнес. Въпреки че предприемаческата среда в страната страда от липсата на адекватно образование и достатъчна държавна подкрепа, за тези, които решат да започнат свой бизнес, предимство са достъпната физическа инфраструктура и услуги.</p>
<p>
	<strong>Търговските вериги не са поемали ангажименти за дела на българските стоки в обектите им</strong><br />
	<em>в. Капитал Daily</em></p>
<p>
	Представителите на търговски вериги в България са водили разговори с Министерството на земеделието и храните за дела на българските стоки в тях. В сряда на форум в Хасково зам.-министър Цветан Димитров заяви, цитиран от БТА, че веригите сами са проявили инициатива да влязат в контакт с министерството и да се постигне доброволно споразумение. По думите му се обмисля над 50 процента в мрежата да са български стоки.</p><div id="adoceaninvestorbgtclinofuhd"></div>
<script type="text/javascript">
/* (c)AdOcean 2003-2016, investor_bg.Investor.bg.Investor Bulgaria.InArticle Zone Bulgaria */
ado.slave('adoceaninvestorbgtclinofuhd', {myMaster: 'IP0Ala9cN2SF08czBOi.5I0pUd4GeycwC_B6E3wD_mr.v7' });
</script>
<p>
	<strong>Три нови бежански лагера ще има по южната граница</strong><br />
	<em>в. Сега</em></p>
<p>
	Три нови центъра за нелегални мигранти ще бъдат изградени до една година на територията на страната. Това предвиждат плановете на правителството за справяне с бежанската вълна. Новите лагери няма да са постоянни, а ще се използват само ако има сериозен бежански натиск. Те ще представляват площадки с ток и вода, които ще са обградени с ограда и ще са от затворен тип. Това означава, че настанените вътре чужденци няма да могат да излизат извън лагера.</p>
<p>
	<strong>Партии фантоми и съмнителни комитети разпределят 1.5 млн. лв. на референдума</strong><br />
	<em>в. Сега</em></p>
<p>
	Неспособността или нежеланието на парламента и правителството да разработят прозрачни правила и да наложат строг контрол върху разхода на държавни средства в информационната кампания за референдумите доведе до бум на инициативните комитети (ИК), регистрирали се за участие в предстоящия. Общият брой на формациите, подали документи в ЦИК, е 37. Гражданските комитети са 23 на фона на 10 м.г., а почти всички останали са извънпарламентарни партии и коалиции. Например регистрирана е партията &quot;Българско национално обединение&quot;, издигнала Митьо Пищова за президент и Радо Шишарката за вице.</p>
<p>
	В агитацията за референдума ще участва и Българска демократична общност на бившия зам.-шеф на СДС Господин Тонев. Някогашният заместник на Ахмед Доган, който бе изключен от ДПС, Осман Октай също ще агитира чрез Балканска демократична лига.</p>
<p>
	<strong>Синдиците на КТБ събраха 577 млн.</strong><br />
	<em>в. Стандарт</em></p>
<p>
	Парите по сметки и наличностите в касите на синдиците на затворената Корпоративна търговска банка (КТБ) са 577,84 млн. лв. Или това е сумата, събрана досега от длъжниците на банката, която може да бъде веднага разпределена. Това става ясно от писмото на синдиците Ангел Николов и Кристи Маринова до министъра на финансите Владислав Горанов по повод питане на депутатите Мартин Димитров и Петър Славов за ефективността от тяхната работа. Общата маса на несъстоятелността на банката към момента възлиза на 1,383 млрд. лв.</p>
<p>
	Освен свежите пари тя включва вземания и държавни ценни книжа, предназначени за обезпечени кредитори на стойност съответно 30,7 млн. лв. и 22 млн. лв. Най-голямото перо в масата на несъстоятелността (след парите в каса и по сметки) са кредити и вземания от други финансови и нефинансови институции и др. клиенти в размер на 528,8 млн.</p>
<p>
	<strong>Качествената лютеница за износ, евтината у нас &ndash; с нишесте</strong><br />
	<em>в. Монитор</em></p>
<p>
	Масово ядем лютеница с картофено нишесте, а качествената без допълнителни примеси се изнася в чужбина. Това съобщи за &bdquo;Монитор&ldquo; Павлина Параскова, директор на Института за консервна промишленост в Пловдив. &bdquo;Консервите, които са за износ са с много високо качество. Това, което обаче остава за вътрешния пазар е съобразено с покупателната способност на българина&ldquo;, бе категорична тя.</p>
<p>
	По думите й всички производители се съобразят с финансовите възможности на хората, тъй като евтините лютеници са масово предпочитан продукт сред потребителите. Лютениците, които съдържат нишесте обикновено са на цени от 1 до 2 лева в разфасовки по 270-375 г, обясни Параскова.</p>
<p>
	<strong>Бием Гърция по корупция</strong><br />
	<em>в. Труд</em></p>
<p>
	България е по-корумпирана от Гърция, показва последният доклад на Световния икономически форум. По показателя &bdquo;неправомерни плащания и подкупи&ldquo; страната ни се класира на 87-о място от общо 138 държави в света. За сравнение Гърция е на 69-а позиция.</p>
<p>
	В изследването се посочва, че основната пречка за развитието на бизнес у нас е именно корупцията. Следват недостатъчна квалификация на работната ръка, неефективна инфраструктура, затруднен достъп до финансиране и неефективна държавна администрация.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
