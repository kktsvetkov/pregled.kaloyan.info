

	<div class="art">
		<div id="article_text" class="s4" itemprop="articleBody">
			
			
			<p>
	<strong>Пеевски премести мениджъра на Lafka в &quot;Техномаркет&quot;</strong><br />
	<em>в. Капитал Daily</em></p>
<p>
	Поредна серия мениждърски промени са направени в двете големи компании за търговия на дребно, контролирани от депутата от ДПС Делян Пеевски. След като по-рано тази година беше назначен нов борд на &quot;Булгартабак холдинг&quot;, а преди по-малко от месец беше сменен управителят на млечната компания &quot;Лодис инвест&quot;, сега размествания са гласувани също в &quot;Табак маркет&quot; (Lafka) и веригата магазини &quot;Техномаркет&quot;.</p>
<p>
	Точно преди празниците в Търговския регистър са подадени документи за вписване освобождаването на Борис Захариев като член на борда на директорите и изпълнителен директор на първото дружество и назначаването му като прокурист на второто. На негово място в компанията за търговия на дребно с цигари и вестници е избран Цветан Нейчев, който доскоро е бил в ръководството на друго дружество от групата на Пеевски - &quot;Разпространение на печата&quot;.</p>
<p>
	<strong>Dеloitte 500: Компаниите в региона ускоряват растежа си</strong><br />
	<em>в. Капитал Daily</em></p>
<p>
	За втора поредна година приходите на над половината от най-големите компании в Централна и Източна Европа (ЦИЕ) растат. През 2015 г. бизнесът им е бил подкрепен от възстановяването и засилването на икономиките на страните от региона. Това показва годишната класация на Deloitte за 500-те най-големи компании в ЦИЕ.</p>
<p>
	&quot;През 2015 г. повечето страни в региона отчетоха по-високи темпове на растеж на икономиките си, което се трансформира и в повече приходи на компаниите от TOP 500&quot;, посочват авторите на доклада. В това издание българското участие се увеличава - компаниите в класацията са 10 при 8 година по-рано.</p>
<p>
	<strong>КЗК смята за непазарно прехвърлянето на партиди от пенсионни фондове към НОИ и обратно</strong><br />
	<em>в. Капитал Daily</em></p>
<p>
	В едно от първите си произнасяния по ключов казус Комисията за защита на конкуренцията (КЗК) зае пазарна позиция. Става въпрос за становище, което Конституционният съд поиска от антимонополния регулатор за т.нар. право на избор между държавното и частното пенсионно осигуряване, което финансовият министър въведе в Кодекса за социално осигуряване. Според текста осигурените в частни пенсионни фондове могат да прехвърлят партидите си в общественото осигуряване (НОИ) и обратното. В държавното осигуряване обаче партидите не трупат доходност и не могат да се наследяват.</p>
<p>
	При приемането на текста пенсионните фондове и част от работодателските организации се обявиха против него, защото руши пенсионния модел, като обърква разходопокривния принцип, по който работи НОИ, с капиталовия, на който са основани пенсионните компании. Омбудсманът получи подписка от над 5000 граждани с искане текстът да бъде отменен.</p>
<p>
	<strong>След &quot;Хемус&quot; ремонти затапват и &quot;Тракия&quot;</strong><br />
	<em>в. Сега</em></p>
<p>
	Пътуването от и към София вече ще става още по-мъчително, след като от днес започнаха ремонти на два виадукта и по магистрала &quot;Тракия&quot;. От днес ще се работи и по моста над р. Стряма, съобщиха от агенция &quot;Пътна инфраструктура&quot;.</p>
<p>
	По северната магистрала тапите са три, като в най-високата си част тя на практика е двулентова и двупосочна. През миналата седмица стана ясно, че колоните там ще се вият поне до пролетта, когато се очаква да завърши ремонтът на едната тръба на тунел &quot;Витиня&quot;. За &quot;Тракия&quot; намеренията са тя да бъде отпушена след малко повече от месец и половина.</p>
<p>
	<strong>Лекарите алармираха за проблем с електронното отчитане на болниците</strong><br />
	<em>в. Сега</em></p>
<p>
	За проблеми в работата на системата за електронно отчитане в лечебните заведения сигнализира Българският лекарски съюз в писмо до управителя на здравната каса д-р Глинка Комитов. Лекарите настояват за работна среща с дирекция &quot;Информационни процеси и сигурност на информацията&quot; (ИПСИ) и представители на &quot;Стемо Гама консулт&quot;, на която да бъдат обсъдени те. Пред &quot;Сега&quot; председателят на БЛС д-р Венцислав Грозев съобщи, че срещата ще се състои между 10 и 15 септември.</p>
<p>
	В писмото, подписано от зам.-председателя на БЛС д-р Галинка Павлова са изредени редица проблеми на болниците при работа с персонализираната идентификационна система (електронните досиета на пациентите и отчитането на джипита и болници). Според съсловната организация в периода на отчитане на лечебните заведения често порталът на НЗОК не е достъпен.</p>
<p>
	<strong>Бъчварова: Няма нужда от ограда по границата ни с Гърция</strong><br />
	<em>в. Стандарт</em></p>
<p>
	Всички усилия са насочени към гарантиране на сигурността на външните граници и до този момент няма държава от ЕС, която да е казала, че не се справяме с това. Това обяви вътрешният министър Румяна Бъчварова по време на блиц-контрол в Народното събрание.</p>
<p>
	&quot;Разговарях със сръбския ми колега и той ме увери, че потокът от България не е толкова голям, колкото са го обявили преди няколко месеца&quot;, обясни тя. &bdquo;Предложението, което беше отправено към България, беше за подпомагане в изграждането на съоръжение по българо-гръцката граница, което ние отхвърлихме по принципни съображения и до ден днешен смятаме, че не е необходимо такова съоръжение&quot;, коментира още Бъчварова, цитирана от Нова телевизия.</p>
<p>
	<strong>Домакинствата изхвърлят много храна</strong><br />
	<em>в. Монитор</em></p>
<p>
	Домакинствата у нас изхвърлят много повече храна, отколкото това се прави в магазините, каза за &bdquo;Монитор&rdquo; Йордан Матеев, изп. директор на Сдружение &bdquo;Модерна търговия&rdquo;. Според него, откриващата се възможност търговците вече да даряват храна не решава проблемите с изхвърлянето и от домакинствата. Той смята, че у нас не е правено изследване колко от храната отива в кофите за боклук и цитираните цифри не са точни.</p>
<p>
	Относно приетите днес от парламента на първо четене законови промени за отпадане на ДДС върху дарените храни, Матеев заяви, че сдружението ги подкрепя. &bdquo;Той е са много смислени. Когато става дума за една от най-бедните страни в Европа, не бива да се изхвърля храна, когато има възможност да бъде дарена. Надяваме се промените бързо да бъдат приети и проблемът бързо да бъде решен&rdquo;, добави той.</p>
<p>
	<strong>Таксиджии с неизправни коли и актове ни возят по морето</strong><br />
	<em>в. Монитор</em></p>
<p>
	Таксиджии с актове и наказателни постановления и коли с технически неизправности возят туристи по морето. Това са част от нарушенията, които е установила Изпълнителна агенция &bdquo;Автомобилна администрация&rdquo; (ИААА) при инспекции на жълтите автомобили, сочи справка, предоставена на &bdquo;Монитор&rdquo; от Министерство на транспорта. Други провинения на шофьорите са, че возят пътници без включен касов апарат, не издават касови бележки и нямат стикери с цените на превоза за километър.</p>
<p>
	Проверяващите са открили и коли с липсващи аптечка и пожарогасител, както и без да са преминали задължителните прегледи. Освен това са хванати таксиджии без удостоверение за психотест. Експертите от автомобилна администрация са хванали и коли, които чакат по спирки за обществен превоз, такава, които не са закрили знака за такси, когато не работят, както и возила без застраховка.</p>
<p>
	<strong>&ldquo;Хъфингтън поуст&rdquo; хвали Слънчев бряг и София като евтини и красиви дестинации</strong><br />
	<em>в. Труд</em></p>
<p>
	При пътуване в Европа ниската цена не е първото нещо, за което мислят американците, но винаги има начин да се оптимизират разходите при пътешествие. В класацията на местата, които си струва да бъдат посетени, защото са красиви, а и евтини, България попада с два обекта &ndash; Слънчев бряг и София.</p>
<p>
	&bdquo;Хъфингтън поуст&rdquo; се позовава на сайта за пътувания Норра, който е направил списък с най-евтините и очарователни градове в Европа, въз основа на усреднени цени за хотел, такси и напитки.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
