

	<div class="art">
		<div id="article_text" class="s4">
			
			
			<p>
	<strong>&quot;Ноу фрейм медия България&quot; иска ТВ7 да бъде обявена в несъстоятелност</strong><br />
	<em>в. Капитал Daily</em></p>
<p>
	&quot;Ноу фрейм медия България&quot; АД - компанията, която стоеше зад партията на Николай Бареков &quot;България без цензура&quot;, е поискала ТВ7 да бъде обявена в несъстоятелност. Това става ясно от подадена в Софийския градски съд молба от името на дружеството във вторник (24 юни 2014). Като ответник по делото е посочена ТВ7.</p>
<p>
	Кратка история</p>
<p>
	&quot;Ноу фрейм медия България&quot; АД бе създадена през юли миналата година. Според Търговския регистър в борда на директорите й влизат Емил Кошлуков, Антон Гугов и Татяна Стоянова. Месец по-късно през август 2013 Кошлуков прехвърля акциите си &ndash; 90% от дружеството, на Антон Гугов, който е изпълнителен директор. С днешна дата в Търговския регистър e представено за вписване решение на едноличния собственик на капитала Николай Бареков от април 2014 г. за промяна в съвета на директорите, с което освобождава от ръководството доскорошните акционери Любен Дилов - син и Антон Гугов и на тяхно място назначава лицата: Татяна Стоянова (изп. директор) и Кирил Милков. Промените в партидата още не са вписани, но от представените документи не става ясно дали Емил Кошлуков остава член на съвета на директорите. За момента той все още е такъв.</p>
<p>
	<strong>ДПС съблазнява избиратели с бързо издаване на български паспорти</strong><br />
	<em>в. Сега</em></p>
<p>
	ДПС прави пореден опит да увеличи избирателите си с обещания за бързи български паспорти. Депутатите Четин Казак и Тунчер Кърджалиев внесоха скандални промени в Закона за българското гражданство. Те предлагат изселниците, изгубили българско гражданство преди 1989 г., и техните наследници да стават български граждани при супербърза процедура и на практика, без да минават никакви проверки. Така от облекчението ще могат да се възползват дори осъдени престъпници. По сметки на Четин Казак пред &quot;24 часа&quot; промените се отнасят за 300-400 хил. души.</p>
<p>
	Най-скандалната част от законопроекта е предвиденото отпадане на разпоредбата от сега действащия закон, която позволява възстановяването на гражданството само на неосъждани за умишлено престъпление в България или в държавата, в която живеят. Същото важи и за тези, които представляват заплаха за националната сигурност, обществения ред, морал и здраве. На практика това ще отвори широко вратите и за хора, извършили тежки престъпления - те без проблем ще получат български паспорт, ако докажат, че дядовците и прадядовците им някога са били български граждани.</p>
<p>
	<strong>Съдът отмени спирането на 98 млн. лв. от ЕС</strong><br />
	<em>в. Стандарт</em></p>
<p>
	Административният съд на град София отмени решението на главния директор на ГД &quot;Европейски фондове за конкурентоспособност&quot; Ели Милушева, с което се лишават от финансиране 146 фирми с одобрени проекти по едноименната програма на ЕС. Става въпрос за 98 млн. лв. европейски пари по процедура &quot;Технологична модернизация&quot; за малки и средни предприятия с одобрени проекти и подписани договори за финансиране. Определението на съда е от 25 юни 2014 г., подписано е от административен съдия Луиза Христова и подлежи на обжалване пред ВАС в 7-дневен срок.</p>
<p>
	Съдът беше сезиран от ВСК &quot;Кентавър&quot; - ИЗ &quot;Динамика&quot; ЕООД. Договорите за европейското финансиране са подписани от одобрените фирми на 17 юни 2014 г., на 24 юни страни по договорите от бизнеса научават от медиите, че процедурата е спряна по разпореждане на Ели Милушева, а средствата от нея ще бъдат разпределени към проекти по програмите &quot;Енергийна ефективност&quot; и &quot;Развитие на иновациите&quot;.</p>
<p>
	<strong>Бизнесът в Добрич със загуби за милиони</strong><br />
	<em>в. Стандарт</em></p>
<p>
	Потопът буквално потопи индустриалната зона на Добрич отново, след като преди 5 години именно този район, където е по-голямата част от работещия бизнес на Добрич със стотици работни места, бе под вода.</p>
<p>
	Един от потърпевшите е сервиз &quot;Нед мобил&quot;. Собственикът и управител Недко Айвазов е категоричен, че този път бедствието е било три пъти по-голямо от преди 5 години. &quot;Едва успях да се съвзема от потопа преди 5 години и сега отново. Не успях да направя застраховка и не знам сега какво да правя. Тогава водата беше метър - метър и двайсет, а сега стигна 2.50 м, а на места даже и 3 м. Не знам дали ще мога да пусна машините си, 7-8 коли просто останаха под водата - не успях да ги спася. Не мога нищо да правя и съм пратил хората си да помагат доброволци&quot;, каза Айвазов. Той е категоричен, че водата е дошла заради затлаченото дере след пречиствателна станция Врачанци на територията на община Добричка, където според него от години не е почиствано. &quot;След като преди 5 години ни наводни, лично съм свидетел, общината премахна мостови съоръжения, разчисти и поддържа дерето&quot;, добавя Айвазов.</p>
<p>
	<strong>Супер бързи автобуси ще фучат в Бургас</strong><br />
	<em>в. Новинар</em></p>
<p>
	Свръхбързи автобуси ще возят бургазлии от единия до другия край на града за 25 минути.</p>
<p>
	Мрежа от велоалеи пък ще опаше целия град. Общината в морския град е обявила обществена поръчка за първия и втория етап от мащабния проект, който е част от системата за интегриран градски транспорт. Първият етап е на стойност 15 497 626 лв. с ДДС, а вторият &ndash; 10 465 258 лв. с ДДС.</p>
<p>
	Бързата автобусна линия ще бъде с дължина от 15 км и ще свързва комплекс &bdquo;Меден рудник&rdquo; с кварталите &bdquo;Изгрев&rdquo; и &bdquo;Славейков&rdquo;. Началната спирка на рейса ще бъде новата автогара в &bdquo;Меден рудник&rdquo;. Ще бъдат изградени две крайни снимки и в &bdquo;Изгрев&rdquo; и &bdquo;Славейков&rdquo;. Автобусите ще имат и централна спирка на ул. &bdquo;Сан Стефано&rdquo; между Бургаския свободен университет и училището &bdquo;Паисий Хилендарски&rdquo;.</p>
<p>
	<strong>Гласят България за старчески дом на ЕС</strong><br />
	<em>в. Новинар</em></p>
<p>
	Между 3 и 5 милиона възрастни европейци се очаква да бъдат приети в българските спа и рехабилитационни центрове през следващите 10 години.</p>
<p>
	Това заяви д-р Димитър Благов от &bdquo;Клъстер за медицински туризъм&ldquo; на специализирана конференция в столицата. Очаква се България да стане приемник на стари хора от Европейския съюз, тъй като социалните фондове на Стария континент издъхват. &quot;Идвайки тези хора, ние ще ангажираме местното население да работи.</p>
<p>
	Парите, които ще получаваме по линия на обгрижването на тези хора, няма да бъдат малко, защото те няма да са съобразени със стандартите на България&quot;, коментира експертът. Освен това денталният туризъм у нас придобива сериозна популярност през последните години, обясни пред БНР Весела Цолова, директор на програма &quot;България ви очаква&quot;.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
