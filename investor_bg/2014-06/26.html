

	<div class="art">
		<div id="article_text" class="s4">
			
			
			<p>
	<strong>ДПС иска държавен контрол в бизнеса с тютюн</strong><br />
	<em>в. Капитал Daily</em></p>
<p>
	Отмяна на пълната либерализация на производството и търговията с тютюн и връщане на държавния контрол в сектора. Това ще се случи, ако Народното събрание приеме проекта за изцяло нов Закон за тютюна и тютюновети изделия, внесен от депутати от ДПС начело със зам.-председателя на парламента Алиосман Имамов. Предложенията идват няколко месеца след като ДПС обеща на стачкуващи тютюнопроизводители пълна промяна в сектора. Сред основните идеи са създаването на агенция по тютюна и въвеждането на регистрационни режими за производители и търговци. Заради краткия хоризонт и несигурното мнозинство в сегашния парламент не е ясно дали текстовете ще бъдат приети.</p>
<p>
	Очаквано представители от сектора подкрепят промените, докато икономисти ги определят като вмешателство в свободния пазар. Само преди дни парламентът с гласовете на БСП и ДПС прие и законови промени, с които регулира отношенията между производителите и търговските вериги.</p>
<p>
	<strong>Правителството започва да набира 3 млрд. лв. външен дълг</strong><br />
	<em>в. Капитал Daily</em></p>
<p>
	Процедурата по пласиране на български еврооблигации за 1.5 млрд. евро (почти 3 млрд. лв.) започва в четвъртък и може да приключи в рамките на деня, научи &quot;Капитал Daily&quot; от няколко източници от пазара. До обед инвеститорите ще могат да подават заявки за количеството, което биха искали да купят, както и за исканата от тях доходност. След това на база на подадените поръчки Министерството на финансите заедно с мениджърите на емисията ще вземат решение за разпределението на книжата и ще обявят резултатите от предлагането.</p>
<p>
	По предварителна информация дългът ще бъде издаден под формата на 10-годишни облигации, които ще падежират през 2024 година. Според експерти, до които &quot;Капитал Daily&quot; се допита, при такъв матуритет доходността може да бъде малко над 3%, което е по-оптимистично от&nbsp; прогнозата за около 4%, направена от премиера Пламен Орешарски във вторник по време на среща с неправителствени организации.</p>
<p>
	<strong>Градският транспорт на София продължава да трупа дългове</strong><br />
	<em>в. Сега</em></p>
<p>
	Дупка в разплащането на транспортната задача в София за м.г. доведе до феномена общинската фирма с най-големи дългове - Център на градска мобилност, да е на печалба, а останалите транспортни дружества - на загуба. Това показват финансовите отчети на общинските дружества.</p>
<p>
	През 2013 г. печалбата на ЦГМ е почти двойна - 8.6 млн. лева при 4.4 млн. лв. през 2012 г. Приходите на дружеството възлизат на 36.2 млн. лева при 31.1 млн. лева година по-рано, разходите съответно - 26.6 млн. лева при 26.3 млн. лева. Това обаче не значи, че дружеството няма нови натрупани дългове въпреки обещанията на общината. Към края на м.г. размерът на задълженията на Центъра за градска мобилност са в размер на 129.8 млн. лв., а през 2012 г. са били 114.7 млн. лв. От тях към транспортните оператори неизплатените суми са в размер на 111.8 млн. лв. Именно заради това през декември общинският съвет позволи на дружеството да изтегли заем до 100 млн. лв., за да ги погаси.</p>
<p>
	<strong>Правосъдният министър иска още 14 млн. лв. за затворите</strong><br />
	<em>в. Сега</em></p>
<p>
	Правосъдният министър Зинаида Златанова иска да се отпуснат допълнително 14 млн. лв., с които да бъдат покрити задължения, натрупани от Главна дирекция &quot;Изпълнение на наказанията&quot; (ГДИН), която управлява затворите. Това става ясно от проектопостановление, качено на сайта на ведомството.</p>
<p>
	С парите трябва да се платят 5 млн. лв., които затворите дължат за храна, лекарства, вода, ток и горива. 112 хил. лв. са задълженията за данъци към държавата и общините и още 101 хил. лв. се дължат заради &quot;придобиване на дълготрайни материални активи&quot;.</p>
<p>
	<strong>ВАС отхвърли оспорването по жалбите за &ldquo;Южен поток&rdquo;</strong><br />
	<em>в. Стандарт</em></p>
<p>
	Тричленен състав на Върховния административен съд (ВАС) отхвърли оспорването по жалбите на граждани и организации по делото &quot;Южен поток&quot;, става ясно от сайта на съда. Решението не е окончателно и може да бъде обжалвано пред петчленен състав на ВАС. Делото във ВАС беше образувано след жалба, в която се оспорва решението на министъра на околната среда и водите за одобряване осъществяването на ИП Газопровод &quot;Южен поток&quot;. По него имаше 7 жалбоподатели. По време на заседанието по делото стана ясно, че двама от тях са подали молби, че се отказват доброволно.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
