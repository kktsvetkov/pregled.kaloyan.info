

	<div class="art">
		<div id="article_text" class="s4">
			
			
			<p>
	<strong>&bdquo;България без цензура&ldquo; декларира бум на даренията</strong><br />
	<em>в. Сега</em></p>
<p>
	Бум на даренията непосредствено преди евроизборите е отчела коалиция &quot;България без цензура&quot;.&nbsp; Само от 28 май до 31 май броят на декларираните пред Сметната палата суми е нараснал пет пъти - от 98 на 500. Общата сума пък е скочила от 315 950 лв. на 1 203 250 лв. Това показват данните на Института за развитие на публичната среда, които са базирани на подадената от коалицията информация към Сметната палата.</p>
<p>
	Близо половината от прихода на ББЦ - 570 хил. лв., е генериран от дарения на стойност 10 000 лв. Според правилата даренията до 1000 лв. могат да се предоставят и в брой, всичко над тази стойност трябва да се превежда задължително по банков път. Когато размерът на дарените средства е над 1000 лв., Сметната палата извършва проверка за съответствие между размера на дарените или предоставени за съответната предизборна кампания средства и размера на доходите на лицето. Проверката обхваща периода от произвеждането на предходните избори от същия вид до деня на подаване на съответната декларация. От данните в палатата става ясно обаче, че за 177 дарения, или 49% от всички, няма декларации за произход на средствата.</p>
<p>
	<strong>Зелените централи се готвят за арбитражно дело срещу ДКЕВР</strong><br />
	<em>в. Сега</em></p>
<p>
	България е на път да се изправи пред поредно арбитражно дело в енергетиката - този път по жалба на производителите на зелен ток. Причината е, че през миналата седмица ДКЕВР поиска от икономическото министерство да се направят поправки в Закона за ВЕИ, с които комисията сама да определя количеството ток, което държавата да изкупува от вятърните паркове и фотоволтаиците. По закон сега тяхната електроенергия се изкупува на 100%.</p>
<p>
	&quot;В момента провеждаме консултации с останалите фирми и очаквам съвсем скоро да внесем жалбата си в Арбитражния съд на Световната банка във Вашингтон&quot;, съобщи за в. &quot;Сега&quot; председателят на Българската фотоволтаична асоциация Меглена Русенова. Тя уточни, че браншът е изпратил и писмо до енергийния еврокомисар Гюнтер Йотингер още в деня, в който ДКЕВР публикува решението си.</p>
<p>
	<strong>Прокуратурата води 6 разследвания на фалшивите партийни подписки</strong><br />
	<em>в. Сега</em></p>
<p>
	6 разследвания по сигнали на граждани, открили личните си данни в партийни подписки, без да са ги предоставяли, е започнала Софийската районна прокуратура, съобщиха пред &quot;Сега&quot; от държавното обвинение. И шестте досъдебни производства са за съставяне на неистински документи и се водят срещу неизвестен извършител.</p>
<p>
	Цифрата е само за София и не е ясно колко са разследванията в национален мащаб. Общо постъпилите сигнали в СРП са 158. По един от тях прокуратурата е отказала да образува разследване, тъй като не са открити достатъчно данни за извършено престъпление. По останалите все още няма произнасяне. Наказателният кодекс предвижда до 2 години затвор за фалшиви документи. От прокуратурата отказаха да съобщят за подписките на кои партии са започнали разследване с аргумента, че това може да попречи на работата им.</p>
<p>
	<strong>Намаляваме загубите на вода с 1 млрд. евро от EС</strong><br />
	<em>в. Стандарт</em></p>
<p>
	Над 1 млрд. евро са заложени в новата ОП &quot;Околна среда 2014-2020&quot; (ОПОС) за намаляване на загубите на вода от амортизираната водопроводна мрежа, както и за увеличаване на дела на пречистените отпадни води. Това са над 2/3 (69,17%) от всички средства в новата ОПОС, които след одобрението от Европейската комисия наесен се очаква да бъдат близо 1,5 млрд. евро. Сумата е определена за инвестиции във ВиК сектора и то за агломерации с над 10 хил. екв. жители. Това пише в новата Оперативна програма, публикувана за обществено обсъждане.</p>
<p>
	Заедно с националното съфинансиране сумата за ВиК сектора се очаква да нарасне до над 1,3 млрд. евро. Сега средно 60% от водата, постъпила във водопроводната мрежа на страната, се губи, но се начислява в сметките ни. Целта на големите инвестиции във водния сектор е да догоним напреднали държави като Израел, в които загубите на вода са под 2%.</p>
<p>
	<strong>Кредиторите на БДЖ изпадат в цугцванг</strong><br />
	<em>в. Стандарт</em></p>
<p>
	Кредиторите на &quot;Холдинг БДЖ&quot; изпадат в цугцванг (б.а. - термин от шахмата, който означава липса на полезен ход). Причината е, че на пазара липсват купувачи на товарни вагони и дизелови мотриси, особено втора ръка. Както &quot;Стандарт&quot; вече писа, на извънредно общо събрание на 26 май част от кредиторите на &quot;Холдинг БДЖ&quot; гласуваха да бъдат открити процедури за разпродажба на 25 дизелови мотриси &quot;Сименс Дезиро&quot; и 3407 стари товарни вагона. Те са обезпечение по Втория облигационен заем от 120 млн. евро, който банков синдикат отпусна по време на кабинета &quot;Станишев&quot; за ремонт на товарни вагони и револвиране на стари кредити. Членове на синдиката са германската банка FMS Wertmanagement (която наследи германо-ирландската DEPFA), австрийската KA Finanz, белгийската Dexia, BNP Paribas и КТБ.</p>
<p>
	Проблемът е, че поради свития обем превози на стоки търсенето на товарни вагони е слабо. С много усилия за 3-4 години биха могли да бъдат продадени около 500 от 3407-те вагона, смятат експерти. Самите вагони са амортизирани и висят от години по коловозите на НКЖИ. Цените им са между 10 и 20 000 лв. за брой в зависимост от състоянието им. Купувачът обаче трябва да инвестира двойно за обновяването им.</p>
<p>
	<strong>Софийското метро е най-евтино в Европа</strong><br />
	<em>в. Новинар</em></p>
<p>
	Столичното метро е най-евтиното в Европа. Това съобщи кметът на София Йорданка Фандъкова. По думите й подземната ни железница е давана за пример от много представители от Европейската комисия като успешен проект. &quot;Метрото ни е най-евтиното като строителство на фона на всички останали, които се изграждат по европейски проекти&ldquo;, заяви Фандъкова пред Нова телевизия. Тя коментира и ситуацията около &quot;Топлофикация&quot;.</p>
<p>
	&quot;Задълженията на дружеството са около 500 млн. лв., а в същото време то има да получава от НЕК 100 млн. лв.&quot;, каза тя. По думите й Столичната община е получила &bdquo;Топлофикация&ldquo; от държавата със 100 процента от борчовете, които има в момента.</p>
<p>
	<strong>Българските хотели са най-евтините в Европа</strong><br />
	<em>в. Новинар</em></p>
<p>
	Хотелите в България са най-евтините в Европа, показва класация на &quot;Блумбърг&quot;, която сравнява цените на нощувките в 106 града по света.</p>
<p>
	В подреждането София е на 102-ро място със средна цена 82 долара за една нощ престой.</p>
<p>
	Най-скъпият град за отсядане в света се оказва Женева със средна цена на нощувката 308 долара.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
