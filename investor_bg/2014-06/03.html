

	<div class="art">
		<div id="article_text" class="s4">
			
			
			<p>
	<strong>Младата българска компания Farmhopping се присъедини към Seedcamp</strong></p>
<p>
	В. Капитал Daily</p>
<p>
	Младата българска компания Farmhopping се присъедини към екипа на една от най-големите акселераторски програми и инвестициони фондове в Европа - Seedcamp. Компанията, която е една от първите финансирана от българския Eleven, е била избрана измежду 22 европейски проекта на състезание в Берлин. Това е първият български представител в семейството на Seedcamp, а скоро още няколко местни проекта ще имат възможност да се присъединят.</p>
<p>
	Farmhopping е идея на трима приятели - Михаил Станчев, Роси Митова и Руслан Вакрилов, които в края на 2011 г. обединяват усилия, за да помогнат на една малка ферма в Пирин с намирането на финансиране и пазар за продуктите й. Идеята им преминава през различни фази, еволюира и днес вече представлява онлайн мрежа, през която ферми от цял свят да популяризират и да предлагат продуктите си. Така и потребителите ще имат достъп до свежа храна и продукти, приготвени в тези ферми.</p>
<p>
	<strong>Основателите на &quot;Винпром Пещера&quot; увеличават портейла си с още земя</strong></p>
<p>
	В. Капитал Daily</p>
<p>
	Основателите на &quot;Винпром Пещера&quot; Антон Щерев и Атанас Петков са придобили контрол върху още две дружества за обработване на земеделска земя - това са &quot;Толалт&quot; и &quot;Окош консулт&quot;, става ясно от вписвания в Търговския регистър. На 21 май компанията на Щерев и Петров &quot;Агрион инвест&quot; (бивша &quot;Уинслоу ленд инвест&quot;) е подписала договори за покупката им, с което придобива и общо 14 хил. дка земеделска земя . Така портфейлът на &quot;Агрион&quot;, ако се включат земите на дъщерните му дружества, ще стане общо около 354 хил. дка. Цената за покупката на &quot;Толалт&quot; е 1.055 млн. лв., а &quot;Окош консулт&quot; сменя собственика си срещу 517.7 хил. лв.</p>
<p>
	С придобиването &quot;Агрион инвест&quot; ще стане притежател на земя предимно в района на Харманли, обясни пред &quot;Капитал Daily&quot; изпълнителният директор на компанията Борислав Петков. Придобиваните дружества имат права основно върху техни собствени земи и едва около 100 - 150 дка са с договори за ползване, каза Петков. Тепърва ще се решава дали земите ще се дават под аренда, или &quot;Агрион инвест&quot; ще започне да ги обработва, добави изпълнителният директор.</p>
<p>
	<strong>ДПС взе лъвския пай и от последните пари за регионите</strong></p>
<p>
	В. Сега</p>
<p>
	ДПС е големият печеливш и при последното раздаване на пари от фонда за развитие на регионите - от министерството на инвестиционното проектиране, което бе създадено именно по настояване на движението. 12 са селата и градовете, управлявани от кметове на ДПС, които получават пари по програмата за благоустрояване на малките населени места. Сред одобрените проекти са само 5 населени места, управлявани от БСП, и 4 с кметове от ГЕРБ или подкрепени от партията.</p>
<p>
	Инвестиционното министерство получи малко над 6.3 млн. лв. от кабинета по публичната инвестиционна програма &quot;Растеж и развитие на регионите&quot;. По нея кабинетът раздаде 500 млн. лв., като за 289 млн. лв. директно кандидатстваха общините. Класирането на общинските проекти предизвика скандал и обвинения в непрозрачност. 60% от парите за общините отидоха при кметове на БСП и ДПС, като там левите общини имаха превес. Инвестиционната програма на кабинета се проверява в момента от Сметната палата заради съмнения за липса на прозрачност и на ясни критерии. Интересът към скромната сума, отпусната на Иван Данов, бе огромен - подадени бяха 237 проекта за близо 78.5 млн. лв.</p>
<p>
	<strong>Анализатори прогнозират голямо неизпълнение на приходите в хазната</strong></p>
<p>
	В. Сега</p>
<p>
	Данните за изпълнението на бюджета към края на април носят лоши новини. Отчетените постъпления в хазната са основание да се прогнозира сериозно неизпълнение на приходната част на бюджета, което може да достигне до 1 милиард лева. Допълнителен риск крие възможността за налагане на финансови корекции за стотици милиони по линия на европейското финансиране. Това коментираха анализатори след изнесената от финансовото министерство статистика за състоянието на хазната.</p>
<p>
	&quot;Наистина картината за април, който традиционно е силен месец, е по-лоша от миналогодишната. Ако това темпо на приходите в бюджета се запази, може да се очаква неизпълнение от около 1 милиард лева&quot;, коментира Георги Ангелов от &quot;Отворено общество&quot;. На сходна позиция е и икономистът Красен Станчев. &quot;Трудно е да се правят прогнози на базата на първите 4 месеца на годината, но засега 2014 г. не се очертава много добра за бюджета. Много е възможно да се стигне отново до актуализация&quot;, коментира Станчев.</p>
<p>
	<strong>SMS измамата &quot;Спешно е, обади ми се!&quot; взема още жертви</strong></p>
<p>
	В. Сега</p>
<p>
	Комисията за регулиране на съобщенията отново предупреди българските абонати да не се &quot;връзват&quot; на SMS-и от рода на &quot;Спешно е! Обади ми се!&quot;, изпратени от непознати чуждестранни номера. Случаите на ужилени българи се увеличават, а българските мобилни оператори няма как да пресекат измамите, обясни шефът на КРС Веселин Божков по Нова тв.</p>
<p>
	Ако притесненият човек се хване на уловката и се обади на посочения в SMS-а номер, чува глас на неразбираем чужд език, който го приканва да играе в тв игра или нещо друго. &quot;Докато разберете за какво става въпрос, минават поне 3-4 минути&quot;, поясни Божков. Накрая се оказва, че е натрупана голяма сметка от международен разговор, защото чуждият оператор, &quot;поел&quot; повикването от България, го е таксувал по скъпа тарифа. Такъв разговор може да струва стотици левове, когато се осъществява със страна извън ЕС.</p>
<p>
	<strong>Солени глоби за офшорките с ниви</strong></p>
<p>
	В. Стандарт</p>
<p>
	Офшорките, които не продадат земите си до края на годината, ще бъдат глобявани солено. Те имат срок до 1 януари 2015 г. да се разделят с притежаваните в страната ниви. Целта е да се осветлят капиталите, които се инвестират в българската земя, казват вносителите на нови промени в Закона за собствеността и ползването на земеделските земи (ЗСПЗЗ).</p>
<p>
	Ако на 2 януари 2015 г. офшорка притежава парцели в страната, тя ще трябва да плати глоба от 100 лв. за всеки декар, предвиждат промените. Ако три месеца по-късно тя продължава да притежава земеделски земи у нас, санкцията става тройна - 300 лв. Това предвиждат промени в преходните и заключителни разпоредби на ЗСПЗЗ, които са внесени от група народни представители, начело с председателя на земеделската комисия в парламента Светла Бъчварова.</p>
<p>
	<strong>Връщат таксите за незаконни дългове</strong></p>
<p>
	В. Стандарт</p>
<p>
	Гражданите да имат право да си върнат незаконно събраните дългове, както и таксите към тях. За това настоява Върховният касационен съд. Магистратите са изпратили предложението си до правосъдното министерство. Според тях е редно да се направят промени в закона, които да дават право на гражданите да си изваждат обратен изпълнителен лист срещу длъжностно лице, което им е събрало неправомерно дългове. Зам.-шефът на ВКС Красимир Влахов съобщи, че има много случаи, в които срещу граждани са образувани изпълнителни дела и са им събрани дългове, които те на практика не дължат.</p>
<p>
	Проблемът най-често е, че гражданите не са успели бързо да си набавят документите, че не дължат определени суми и те са им събрани чрез съдебните изпълнители. В момента законът дава възможност на гражданите да си извадят обратен изпълнителен лист срещу съдебните изпълнители, за да си възстановят вещите и парите, които са им събрани. Те обаче не могат да си извадят документ за платените на съдебното изпълнение такси.</p>
<p>
	<strong>Французи откриват сезона в Созопол</strong></p>
<p>
	В. Новинар</p>
<p>
	Сезонът в Созопол тази година откриват французи и испанци. Първите туристи в курортното градче пристигнаха в понеделник, съобщи кметът на града Панайот Рейзи пред Дарик. Той изтъкна, че още от средата на този месец се очаква легловата база да бъде 100% заета.<br />
	&bdquo;Очакваният ръст на екскурзиантите е около 14 на сто за сезон 2014. Имаме предварителни заявки за посещения от цял свят заради конгресния туризъм, който общината разви много успешно през последните две години&quot;, обясни Рейзи.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
