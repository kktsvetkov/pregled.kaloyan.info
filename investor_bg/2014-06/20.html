

	<div class="art">
		<div id="article_text" class="s4">
			
			
			<p>
	<strong>Канадска компания купи българската SiteKreator</strong><br />
	<em>в. Капитал Daily</em></p>
<p>
	Българската система за създаване и опериране на сайтове SiteKreator беше купена от канадската интернет компания Hostopia. Цената на сделката не беше обявена.</p>
<p>
	SiteKreator е сред популярните системи за уебстраници от типа &quot;направи си сам&quot; и е използвана в над 100 000 сайта. След създаването й през 2006 г. фирмата се насочва към бизнес сегмента и има 10 000 акаунта (тоест клиенти, които плащат за услугите). Продуктът се предлага чрез 180 партньори в 36 държави по света. Фирмата има офис в Калифорния и София, където работят 17 души - основно инженери, дизайнери и поддръжка. &quot;През последните месеци говорихме за партньорство с Hоstоpia и накрая се стигна до придобиване на компанията&quot;, обяви пред &quot;Капитал Daily&quot; създателят на SiteКreator Ивайло Ленков.</p>
<p>
	Според него канадският купувач, който има около 800 000 клиенти, е избрал SiteKreator заради добрата и лесна за използване технология. &quot;Стотици хиляди действащи акаунти на Hostopia ще мигрират към нашата платформа&quot;, допълни Ленков. Само в рамките на две седмици 20 000 са започнали да използват SiteKreator. Ленков смята, че Hostopia ще помогне за популяризиране на продукта. &quot;Досега основно ни липсваха уменията в продажби и маркетинг&quot;, казва създателят на SiteKreator.</p>
<p>
	<strong>Съдебната власт обяви, че ще фалира до две седмици</strong><br />
	<em>в. Сега</em></p>
<p>
	Ден след като лекарският съюз обяви, че през септември здравната система ще фалира, ако не се предприемат спешни мерки, Висшият съдебен съвет (ВСС) съобщи, че съдилищата и прокуратурите имат пари за още две седмици. След това ще трябва да влязат в дългове и няма да си плащат тока, водата и другите режийни. Бойкот по тази линия вече обявиха големите бизнес потребители на ток, които са недоволни от по-високата цена от 1 юли.</p>
<p>
	Причината за предстоящия фалит е, че бюджетът за издръжка бил изчерпан, а нови пари не са отпуснати. В същото време обаче магистратските заплати са гарантирани, тъй като те са по друго перо от бюджета на съдебната власт. Няма обаче пари за увеличението им, както и средства за изплащане на обезщетения, които се дължат при пенсиониране. Освен това съдебната власт дължи стотици хиляди левове за различни експертизи по дела. В четвъртък стана ясно, че само Софийският районен съд има да плаща близо 900 хил. лв. на вещи лица.</p>
<p>
	<strong>Бурята отнесе плажове</strong><br />
	<em>в. Стандарт</em></p>
<p>
	Воден апокалипсис край морето. Бурята отнесе плажове и уплаши туристите. Много от тях стегнаха куфарите и си тръгнаха. Красивите къмпинги &quot;Каваци&quot; и &quot;Смокиня&quot; са опустошени. Отнесени бяха чадъри и шезлонги, заведения останаха без покриви. Бунгалата на първа линия бяха под вода, след като огромни вълни заляха крайбрежието. Полиция и Гражданска защита помогнаха на семейство да се евакуира, защото беше блокирано в наводненото си бунгало. Медицинският пункт на &quot;Каваците&quot; е изцяло разбит, а част от скъпото оборудване е унищожено.</p>
<p>
	Заради бедствието по крайбрежието на юг от Созопол десетки летовници се прибраха по родните си места. След последната буря на къмпинг &quot;Градина&quot; край Черноморец пък изплува гигантско кафяво петно с неприятна миризма. Туристи алармираха, че пречиствателната станция преляла и изпуснала фекалии. На място пристигнаха експерти от РИОСВ и заявиха, че фекалии във водата не са открити. Според проверяващите кафявият разлив е довлечена тиня от местната река Равадиновска. Три общини край морето останаха без ток заради обилни валежи и гръмотевични бури. Електроснабдяването прекъсна малко след полунощ вчера в Приморско, Поморие и Малко Търново.</p>
<p>
	<strong>Лихвите по депозитите ще диктуват цената на заема</strong><br />
	<em>в. Стандарт</em></p>
<p>
	Данните на БНБ за нивата на лихвите по заемите и депозитите ще могат да се използват от родните банки при изчисляване цената на кредитите. Това стана ясно вчера, след като Управителният съвет на БНБ одобри решение, което дефинира новия текст в Закона за потребителския кредит, засягащ референтния лихвен процент. Според последните промени в закона банките ще трябва да обвързват плаващите лихви по кредитите с пазарни индекси като LIBOR, EURIBOR, SOFIBOR и/или индикатори, публикувани от БНБ и/или Националния статистически институт или комбинация от тях. Така вследствие на решението на БНБ под &quot;индикаторите, публикувани от БНБ&quot; ще се разбира статистиката за движението на лихвите по кредитите и депозитите, която регулаторът публикува регулярно.</p>
<p>
	Това означава, че ако движението на плаващата лихва по даден кредит бъде обвързано с лихвената статистика на БНБ, то при евентуален спад на лихвите по депозитите или кредитите в страната лихвата по тегления заем също ще тръгне надолу. И обратно - при вдигане на лихвите но новите заеми и депозити и лихвите по старите кредити ще тръгнат нагоре. Решението на БНБ за избор на лихвената статистика кореспондира с опитите на кабинета да обвърже движението на лихвите по заемите с пазарната действителност. Реално движението на лихвите по кредитите и депозитите може да се приеме за достоверен измерител на икономическото състояние на дадена страна, коментират експерти.</p>
<p>
	<strong>Трагедия във Варна, водната стихия взе най-малко 10 жертви</strong><br />
	<em>в. Новинар</em></p>
<p>
	След обилните валежи тази вечер във Варна засега е потвърдена смъртта на 10 души, сред които тричленно семейство - мъж, жена и дете в квартал &quot;Аспарухово&quot;, съобщават от пресцентъра на МВР в крайморския град. В спешния център са много хора с различни наранявания. Обявено е бедствено положение. Достъпът на линейки и специализирани автомобили до квартала е затруднен заради свлачище по пътя в началото на квартала, съобщава Нова телевизия.</p>
<p>
	<strong>Изготвят кадастър и устройствен план на Витоша</strong><br />
	<em>в. Новинар</em></p>
<p>
	рироден парк Витоша ще се сдобие с кадастрална карта, а инфраструктурата му ще бъде описана в специализиран устройствен план. Това е заложено във втората фаза на проекта за изпълнение на плана за управление на парка, който е на стойност от близо 1,9 млн. лв. Ще бъдат възстановени и ремонтирани 6 алейни маршрута и съществуващите санитарни възли в района на местностите Офелиите, Златните мостове и хижа &quot;Момина скала&quot;.<br />
	По възстановените маршрути ще бъдат поставени информационни табели. Ще бъдат взети мерки и за опазването на пещерите и пещерната фауна в природния парк. На 30 юни управата на парка приключва работата по проект за опазването на 11 природни местообитания край реки и влажни зони в 10 защитени зони на Натура 2000.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
