

	<div class="art">
		<div id="article_text" class="s4">
			
			
			<p>
	<strong>Дълго руско лято</strong><br />
	<em>в. Капитал</em></p>
<p>
	Не дали, а с колко. Така звучеше отговорът на въпроса ще доведе ли украинската криза до спад на имотния пазар по Черноморието тази година. Руснаците са основни купувачи на жилища по южното крайбрежие и разривът между Москва и Запада заедно с призивите за инвестиции в Крим внесоха тревожна нотка в този сегмент през пролетта. Мнозина очакваха кризата в голямата политика да направи обикновените хора по-несигурни и сделките да спрат или поне да намалеят. Началото на лятото обаче успокои нещата. Спад на руските сделки има, но такъв се наблюдаваше още миналата година (виж графиката). А в основата му извън политическата нестабилност са фактори като нарастващата конкуренция на имотните пазари в Южна Европа и забавянето на руската икономика. Тази година прогнозите са по-скоро за задържане на руските сделки по Черноморието и лек спад в цените на жилищата заради обезценяването на рублата.</p>
<p>
	След като миналата година броят на новорегистрираните руски купувачи по Черноморието падна под 10 000 (виж графиката), тази година едва ли ще е по-различна. От една страна, оценките са, че пазарът вече мина върховите си нива като сделки. От друга, кризата в Украйна и патриотичните призиви да се инвестира в Крим доведоха до временно стъписване сред руснаците, купуващи втори дом в чужбина.<br />
	&quot;Кризата в Украйна със сигурност доведе до спад в интереса на руските купувачи към чужбина. Девалвацията на рублата, политическата несигурност и опасенията от негативно отношение към руснаците &ndash; всичко това притеснява&quot;, коментира Филип Березин, главен редактор на сайта за продажба на имоти в чужбина prian.ru. Според него в резултат някои хора отлагат тези покупки, а други дори се отказват. Влияе и отзвукът от различни събития в руската преса.</p>
<p>
	<strong>България бави новите правила за потребителите</strong><br />
	<em>в. Сега</em></p>
<p>
	Сроковете в България често пъти са нещо твърде условно и промените в Закона за защита на потребителите са поредното доказателство за това. До вчера страната ни трябваше да отрази поредни промени в евроизискванията и в родното законодателство. Политическата криза и протакането пратиха на заден план внесения в парламента проект за промени на закона, макар да рискуваме нова наказателна процедура.</p>
<p>
	&quot;България и Полша все още не са приложили европейската директива за правата на потребителите, а срокът за това изтече днес, 13 юни&quot;, съобщи вчера Мина Андреева, говорител на еврокомисаря по правосъдието, основните права и гражданството Вивиан Рединг. Новите правила дават повече свобода на потребителите. Така например, ако по някаква причина не одобряват дадена покупка, купувачите могат да я върнат обратно в магазина в 14-дневен срок. Това важи и за покупките по интернет и е със седмица повече от заложените 7 дни в сегашния български закон.</p>
<p>
	<strong>Общините търсят поносима такса смет</strong><br />
	<em>в. Сега</em></p>
<p>
	Работата по новата методика за такса смет ще продължи и през почивните дни, съобщи вчера изпълнителният директор на Националното сдружение на общините Гинка Чавдарова. Както &quot;Сега&quot; писа, предлаганите от министерството на финансите варианти ще доведат до драстично увеличение на налога за някои домакинства, а за други, включително и за бизнеса, ще има намаление. Решението се отлага за последния момент, а в парламента вече има законопроект за удължаване на срока с една година.</p>
<p>
	&quot;Текстовете още се преработват. И в събота, и в неделя ще се работи. Настроенията са таксата да е платима и поносима&quot;, коментира Чавдарова. По нейните думи не всички варианти водят до увеличение, но има сбъркани формули и всичко трябва да се прецизира. Затова според нея сметките как ще се промени таксата сега са прибързани. Чавдарова обясни, че е нормално да има неколкократно увеличение за гражданите за сметка на фирмите, защото сега разликата в размера за едните и за другите е много голяма.</p>
<p>
	<strong>Всички автомобили в Гърция само с оригиналните талони</strong><br />
	<em>в. Стандарт</em></p>
<p>
	Всички автомобили трябва да пътуват в Гърция с оригиналните си свидетелства за регистрация, Част I и Част II. Това пише в писмо на гръцкото Министерство на транспорта и комуникациите, изпратено в отговор на въпроса на нашето: &quot;За кои от посочените МПС важи изискването - товарни автомобили, автобуси или леки коли&quot;. В официално съобщение на нашето Министерство на външните работи, изпратено до медиите, пък се казва: &quot;При извършване на превози през територията на Гърция с лизингови транспортни средства следва да се има предвид, че в случай на проверка гръцките контролни органи изискват водачът да представи оригиналните I и II част на свидетелството за регистрация на автомобила&quot;. От ведомството допълват, че &quot;Не се приемат нотариално заверени копия на I част&quot;. Изискването се основава на Директива 1999/37, което е &quot;въведено в гръцкото законодателство и е основание за налагане на санкции, които се плащат в пощенските клонове в Гърция, обясняват още официално от Външно.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
