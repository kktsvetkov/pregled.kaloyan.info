

	<div class="art">
		<div id="article_text" class="s4">
			
			
			<p>
	<strong>КТБ се оплете дали Делян Пеевски (не) й е длъжник</strong></p>
<p>
	В. Капитал Daily</p>
<p>
	Две проблемни експозиции за общо между 25 млн. и 28 млн. лв. се оказаха в основата на напрежението между Цветан Василев, мажоритарен собственик на Корпоративна търговска банка (КТБ), и депутата от ДПС Делян Пеевски. Това стана ясно от изказванията на двама изпълнителни директори на банката по време на пресконференция днес. Двата кредита са към дружества, които юридически нямат общо с политика, но след като те спрели да обслужват задълженията си към банката преди около месец, възникнали и недоразуменията между Пеевски и Василев и последвала активността на прокуратурата спрямо банкера.<br />
	Така ръководството на кредитната институция не изясни по категоричен начин Делян Пеевски длъжник ли е на банката, и с колко, или не е.</p>
<p>
	От обърканите обяснения впечатлението е, че на практика банката е кредитирала фирми с поставени лица, зад които стои Пеевски, но юридически няма общо с тях. По думите на изпълнителния й директор Георги Христов като депутат Делян Пеевски няма право да има фирмена собственост, макар реално законовото ограничение да е само за заемане на управленски постове. Въпреки това той отхвърли появилите се спекулации в медиите, че Василев е разследван за това, че е поръчал убийството на Пеевски, с думите: &quot;Че кой убива длъжника си, бе хора!&quot;. Самото твърдение той определи като &quot;безумно и смешно&quot;.</p>
<p>
	<strong>Повече кандидати искат субсидии за земеделие</strong></p>
<p>
	В. Капитал Daily</p>
<p>
	Земеделските производители са проявили голям интерес към предложената за първи път схема, която осигурява по-висока от средната субсидия за първите 300 заявени декари в стопанството. По време на кампанията за кандидатстване, която приключи на 9 юни, около една пета от заявените земи за субсидии са именно по нея.<br />
	Данните на фонд &quot;Земеделие&quot; показват, че стопанствата са регистрирали повече площи и повече животни за финансиране от ЕС през тази година, като има изненадващ ръст на обработваните парцели, попадащи в екомрежата &quot;Натура 2000&quot;.</p>
<p>
	От справка на фонд &quot;Земеделие&quot;, представена на &quot;Капитал Daily&quot;, става ясно, че заявления са подали повече кандидати, които са регистрирали и повече площи. В периода между 1 март и 9 юни искане за финансиране са отправили над 94 хил. стопани по схемата за единно плащане на площ при около 87 хил. през миналата година. Същевременно регистрираните земи също нарастват - 38.5 млн. дка при 37.5 млн. дка за миналата година. Новото през тази година е, че фермерите могат да кандидатстват за първи път за т.нар. преразпределително плащане, което осигурява по-висока от средната субсидия за хектар. Парите се осигуряват за първите 300 дка в стопанството, които ще получат субсидия от около 45 лв. за декар при средна от около 30 лв.</p>
<p>
	<strong>Над 130 000 българи са без пенсия заради изчезнали документи</strong></p>
<p>
	В. Сега</p>
<p>
	Доказването на стаж и осигурителен доход за пенсия продължава да бъде сериозен проблем, заради който хиляди българи не могат да се пенсионират. Почти всеки пети служител на закрита фирма получава отказ за доказване на осигурителен стаж и доход от Националния осигурителен институт. Това показват данните на институцията за последните девет години.</p>
<p>
	За периода от 30 юни 2005 г. до 30 април 2014 г. НОИ е отказал да издаде удостоверение на 133 167 българи за доказване на осигурителния или трудовия им стаж и осигурителния доход. Това са служители на закрити или фалирали фирми, които нямат правоприемник, или на фирми, които са сменили собствеността си. От НОИ обясниха, че отказват да издадат удостоверенията при три случая - когато закритите фирми не са предали ведомостите си при тях, когато в документацията на осигуреното лице има периоди, за които липсват данни, или когато фирмите имат правоприемник.</p>
<p>
	<strong>Датата за предсрочните избори все повече се замъглява</strong></p>
<p>
	В. Сега</p>
<p>
	Очакванията на днешното заседание на Консултативния съвет за национална сигурност (КСНС) да бъде определена дата за предстоящите предсрочни парламентарни избори може и да не се оправдаят. Макар повечето политически сили да се обявиха за вот в края на септември или началото на октомври, вчера стана ясно, че БСП изобщо няма да предлага точен ден. Допълнителен щрих дава и съобщението на президентството, което не съдържа конкретен дневен ред на КСНС.</p>
<p>
	Най-сложна е ситуацията при мандатоносителя БСП. Хора от върховете на партията изпратиха разнопосочни сигнали вчера. Преди заседанието на Изпълнителното бюро оптималната дата, която обсъждаха на &quot;Позитано&quot; 20, бе за вот в края на септември. На заседанието на ИБ обаче е взето решение да не предлагат конкретна дата, съобщи военният министър Ангел Найденов. Нещо повече - той не очаква КСНС да излезе с решение по въпроса. Социалистите вече смятат, че е по-уместно на съвета да се постигне съгласие за политически консултации, по време на които да се определи кога да са изборите.&nbsp; Часове преди това обаче зам.-шефът на НС Мая Манолова обясни, че днес трябва да има решение за датата на вота и веднага да се стигне до оставка на кабинета.</p>
<p>
	<strong>Центърът на НАТО у нас може да остане без акредитация</strong></p>
<p>
	В. Сега</p>
<p>
	Структура на НАТО у нас може да остане без акредитация от алианса заради спорно решение на нашето Министерство на отбраната. Това става ясно от кореспонденция с командването по трансформациите на алианса, с която &quot;Сега&quot; разполага. Става дума за центъра за изследване, изграждане и усъвършенстване на способности на НАТО за управление на кризи и реагиране при бедствия, който трябва да заработи в София. Той съществува и в момента, но няма акредитация от НАТО. Звеното трябва да поеме организацията на различни международни форуми и да се грижи за подготовката на многонационални учения. То ще е първата подобна структура на НАТО в България и се финансира от Полша и Гърция.</p>
<p>
	Проблемът е решението на МО да интегрира центъра във Военната академия &quot;Г. С. Раковски&quot;. Това стана с промяна на устройствения правилник в началото на годината. За да получи акредитация, центърът трябва да бъде самостоятелна структура.</p>
<p>
	<strong>Ученици на заплата</strong></p>
<p>
	В. Стандарт</p>
<p>
	От 15 септември ученици ще усвояват занаят и ще получават заплата. През новата учебна година стартират 29 пилотни проекта за дуално обучение. Според тях младежите ще учат професия в реална работна среда, съобщи просветният министър Анелия Клисарова на дискусия, организирана от в. &quot;Стандарт&quot;, в. &quot;Струма&quot; и МОН. Гимназиите ще сключват договори с фирми. Заявка за обучение са дали компании, занимаващи се с транспорт, механотехника, електроника, строителство и архитектура. Има автосервизи и фирма, свързана с морския бизнес. Компаниите сами решават дали и колко ще плащат на учениците, казаха от МОН. Повечето фирми са декларирали, че са заделили средства за стипендии. Дуалното обучение стартира във Варна, Пловдив, Габрово, Асеновград, Пирдоп и София. Държавата дава 8,6 млн. лв. за оборудване на лаборатории в тези училища.</p>
<p>
	<strong>Данъчни следят камиони с череши, ягоди и риба</strong></p>
<p>
	В. Стандарт</p>
<p>
	Данъчните ще проверяват всеки камион с череши, ягоди и кайсии, за да не се укриват налози при търговията с тези плодове. Общо 53 храни са включени в новия списък с рисковите за бюджета стоки, които подлежат на проверки от новото звено за фискален контрол при внос, износ и при транспортиране във вътрешността на страната. Заповедта, с която са определени тези 53 стоки, влезе в сила от днес.</p>
<p>
	Сред тези рискови стоки са и малините, дините, пъпешите и прасковите. Явно в новия списък са включени сезонните плодове, които вече са на пазара или скоро ще се появят. С тези плодове се правят големи обороти, като най-често се продават на пазари в страната, където няма касови апарати. Право да продават без касови апарати обаче имат само селскостопански производители, но не и търговци, които продават внесени от Гърция плодове. Именно затова всеки камион или бус с череши и ягоди ще бъде проверяван. От началото на годината бяха направени пунктове за фискален контрол по границите на страната, както и в големите борси и тържища.</p>
<p>
	<strong>Вход на &bdquo;Витошка&rdquo; и в Борисовата градина само с карта</strong></p>
<p>
	В. Новинар</p>
<p>
	Нахалните шофьори вече няма да пречат на разхождащите се по пешеходната зона на бул. &bdquo;Витоша&rdquo; и по алеите на Борисовата градина в София. Столичната община възнамерява да въведе специален пропускателен режим на двете места и влизането с автомобил ще става само за определен период от време и с карта. Това съобщи началникът на дирекцията по обществен ред и сигурност на &bdquo;Московска&rdquo; 33 Красимир Димитров.<br />
	Предвижда се входовете към бул. &bdquo;Витоша&rdquo; да бъдат преградени с пиломати (специални подвижни колчета), така че в участъка от бул. &bdquo;Патриарх Евтимий&rdquo; до ул. &bdquo;Солунска&rdquo; да няма преминаващи автомобили. Шофьорите, идващи да зареждат кафенетата и магазините, ще могат да влязат само с карта и да останат за половин час, след което ще трябва да напуснат пешеходната зона.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
