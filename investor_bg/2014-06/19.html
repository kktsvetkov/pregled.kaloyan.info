

	<div class="art">
		<div id="article_text" class="s4">
			
			
			<p>
	<strong>Парламентът прие окончателно ограниченията за търговските вериги</strong><br />
	<em>в. Капитал Daily</em></p>
<p>
	Народното събрание прие почти без дебати на второ четене промените в Закона за защита на конкуренцията, с които се въвеждат регулации на отношенията между доставчици и търговски вериги. Според окончателните текстове, гласувани от депутатите в сряда в пленарната зала, се въвежда понятието &quot;по-силна позиция при договаряне&quot; и се налагат санкции при злоупотребите с нея. Текстовете, внесени от БСП, предвиждат още търговците на храните да предоставят типови договори със своите доставчици, а регулаторът ще има право да образува производство, ако се усъмни в евентуални нарушения по тях.</p>
<p>
	<strong>&quot;АББ България&quot; с втора инвестиция на зелено за пет години</strong><br />
	<em>в. Капитал Daily</em></p>
<p>
	Производителят на електрическо оборудване &quot;АББ България&quot; (част от шведско-швейцарската група ABB) със сигурност може да кандидатства за титлата любим инвеститор на община Раковски. В рамките само на пет години компанията откри втори завод в индустриалната зона край Пловдив. Както и предния път, инвестицията е на зелено, а заедно с нея идват и стотици работни места. Новото предприятие се предвижда да работи като вътрешен за ABB доставчик на продукти с ниско и средно напрежение. Макар че официално откриването му беше в сряда, производството на практика върви още от октомври миналата година. До две години се очаква да приключи изцяло оборудването и заводът да заработи на пълни обороти.</p>
<p>
	<strong>16 хиляди млади фермери ще получават допълнителни пари на декар</strong><br />
	<em>в. Сега</em></p>
<p>
	Около 16 хиляди млади фермери могат да се възползват от схемата за млади земеделски стопани. Това става ясно от анализ на земеделското министерство за директните плащания за следващия ценови период. Според европейските регламенти младите фермери задължително трябва да получат допълнително директно плащане на хектар. Според анализа земеделците до 40-годишна възраст ще получават 25% над основното директно плащане за площ. Бюджетът по схемата трябва да бъде до 2% от годишния пакет за тези плащания. Това прави около 15.8 млн. евро.</p>
<p>
	Решението колко точно средства ще бъдат заделени за младите фермери обаче предстои да се вземе от агроминистерството. Това ще стане след обсъждания с фермерските организации, когато ще бъде определено и основното плащане.</p>
<p>
	<strong>Еколозите внасят свой проект за парк &quot;Българско Черноморие&quot;</strong><br />
	<em>в. Сега</em></p>
<p>
	Еколозите от коалиция &quot;За да остане природа в България&quot; до няколко дни ще внесат в екоминистерството алтернативно предложение за национален парк &quot;Българско Черноморие&quot;. &quot;В нашето предложение ще търсим защита на територии с уникални екосистеми - дюни, крайморски езера&quot;, коментира Андрей Ковачев. По неговите думи техният план ще включва допълнителни 3000-3500 хектара в района на Калиакра, Камчийски пясъци, Карадере, Иракли, които сега липсват. Около 20% от предложената в проекта на ведомството площ ще бъде съкратена. Основният критерий, по който са избирани териториите за защита, е те да са уникални и запазени или малко урбанизирани.</p>
<p>
	Според коалицията от парка трябва да се изключат населените места, малките самостоятелни имоти, както и териториите на природните паркове &quot;Странджа&quot; и &quot;Златни пясъци&quot;. Еколозите изтъкват много други пропуски в сегашното предложение, което ековедомството готви цяла година. Освен че липсват изключително ценни екосистеми, в него се цитират отменени преди 15 г. закони, както и несъществуващи институции. Дори приложените карти за граници на парка се различават.</p>
<p>
	<strong>Над половината услуги на НАП вече са електронни</strong><br />
	<em>в. Новинар</em></p>
<p>
	Месец преди крайния срок 16 юли 2014 г. на проекта за изграждане на информационна система на НАП агенцията може да се похвали с 60 електронни от общо 100 предлагани услуги. Това съобщи ръководителят на проекта Атанас Янев и уточни, че за целта са били похарчени 642 000 лева.</p>
<p>
	&bdquo;Големият брой услуги, от които можем да се възползваме, без да се редим на досадни опашки, спестява пари и време на гражданите и бизнеса&rdquo;, допълни Янев.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
