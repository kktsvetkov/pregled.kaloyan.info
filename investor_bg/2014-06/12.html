

	<div class="art">
		<div id="article_text" class="s4">
			
			
			<p>
	<strong>Турската Dubleks Glass планира да открие завод за стъкло в Свиленград</strong><br />
	<em>в. Капитал Daily</em></p>
<p>
	Ново предприятие за производство на автобусни и автомобилни стъкла скоро трябва да заработи в Свиленград, съобщи пред &quot;Капитал Daily&quot; Себахтин Исмаил, представител за България на турския инвеститор. Освен за автомобилната индустрия заводът ще може да произвежда и плоски стъкла за хладилници. &quot;В момента компанията е в процес на набиране на капитала и до края на месеца трябва да бъде вписана в Търговския регистър&quot;, уточни Исмаил. Мажоритарен собственик на завода ще е семейството на братята Мустафа и Рамазан Байрак, които притежават няколко предприятия за автобусни и автомобилни стъкла в турския град Бурса и развиват тази дейност от почти 30 години, по думите на българския представител. Българската регистрация на компанията ще е под името &quot;Пента глас&quot;, а намерението за откриване на производство вече е обявено и на сайта на компанията майка Dubleks Glass &ndash; Бурса.</p>
<p>
	<strong>AmCham: Енергийният регулатор предлага експроприация</strong><br />
	<em>в. Капитал Daily</em></p>
<p>
	Инструкциите на Държавната комисия за енергийно и водно регулиране (ДКЕВР) към Националната електрическа компания (НЕК) да предоговори дългосрочните договори на &quot;Ей И Ес - 3С Марица-изток 1&quot; и &quot;Контур глобал Марица-изток 3&quot; са опит за експроприация на собственост. Заедно с предложението на регулатора за ограничаване на вятърните и фотоволтаичните централи това ще доведе до съдебни дела и тежки финансови последици за държавата. Това се казва в становище на Американската търговска камара в България (AmCham), изпратена до президента, премиера, енергийния министър, парламентарната енергийна комисия и председателя на ДКЕВР с дата 9 юни. От камарата настояват управляващите да не предприемат значителни промени в сектора, преди да е изготвена нова дългосрочна енергийна стратегия. Като се има предвид и обявената ден по-късно предстояща смяна на правителството, всякакви радикални мерки в сектора изглеждат още по-прибързани.</p>
<p>
	<strong>Страната може да загуби още 142 млн. лв. за регионите</strong><br />
	<em>в. Сега</em></p>
<p>
	Още 40 проекта по ОП &quot;Регионално развитие&quot; на стойност 142 млн. лв. са с висок риск да не бъдат реализирани, а средствата - загубени. &quot;Основната причина са обжалванията&quot;, съобщи вчера регионалният министър Десислава Терзиева. Миналата седмица стана ясно, че ЕК замразява временно плащанията по две оси на оперативната програма заради открити нередности в обществените поръчки на четири проекта за 90 млн. лв. Така се блокират всички неразплатени пари по двете оси - около 640 млн. лв. от 1.7 млрд. лв. ЕК поиска по-строг контрол от министерството. Според анализа на министерството има и проекти със среден риск на изпълнение. Те са 28, на обща стойност 711 млн. лв. В тази графа са Северното скоростно шосе на София на стойност 240 млн. евро и 50-те млн. лв. за санирането. &quot;Тангентата е в риск, но не висок. Възложила съм на директора на агенция &quot;Пътна инфраструктура&quot; да се срещне с хората, които са завели дела заради ниските обезщетения. Мисля, че можем да се договорим със собствениците&quot;, обясни Терзиева. Тя обаче допълни, че ако обезщетенията достигнат цената на проекта, е безсмислено той да се изпълнява.</p>
<p>
	<strong>Сигнал за конфликт на интереси е подаден срещу шефа на ДКЕВР</strong><br />
	<em>в. Сега</em></p>
<p>
	Нов скандал може да разтресе енергетиката, този път заради председателя на Държавната комисия за енергийно и водно регулиране (ДКЕВР) Боян Боев. Срещу него на 9 юни е бил подаден сигнал в Комисията за предотвратяване и установяване на конфликт на интереси, според който Боев работи в нарушение, научи в. &quot;Сега&quot;. Копие от сигнала е било пратено и до енергийния еврокомисар Гюнтер Йотингер.</p>
<p>
	Нарушението е по две линии - заради това, че Боев е бил шеф на БЕХ точно преди да бъде назначен в ДКЕВР, и заради това, че 6 дни той е бил хем в управата на холдинга, хем в ръководството на комисията. Член 9 от Закона за конфликт на интереси не позволява на лица, които заемат публична длъжност, да издават удостоверения, разрешения, лицензии или да контролират тези дейности в интерес на дружества, в които те са членове на органа на управление. Пак според закона лице, което заема публична длъжност, няма право да контролира, взема решения и др. по отношение на дружества, в които то е било член на ръководството 12 месеца преди датата на избирането, назначаването му, или докато заема длъжността.</p>
<p>
	<strong>100 малки родни фирми с договори за &quot;Южен поток&quot;</strong><br />
	<em>в. Стандарт</em></p>
<p>
	Близо 100 малки родни строителни компании ще бъдат ощетени, ако не се изпълни проектът &quot;Южен поток&quot;. Това обяви изпълнителният директор на Камарата на строителите в България Иван Бойков. Компаниите от цялата страна вече са сключили договори с българо-руския консорциум, който беше избран за изграждане на тръбата. Фирмите са избрани от областните представителства на бранша.</p>
<p>
	Всяка от тях има максимум 3 млн. лв. оборот за предходната година, като за всеки регион са сключени поне три контракта. Целта беше освен 5-те големи български компании, които спечелиха в консорциум с руската &quot;Стройтрансгаз&quot; търга за изграждането на тръбата, средства да отидат и в местните малки фирми, обясни Бойков. Именно по-скромните компании бяха засегнати най-много и от кризата, допълни изпълнителният директор на камарата. Тези фирми е трябвало да извършат по-лесните за изпълнение дейности, като изкопите по трасето за тръбите, обясни Бойков.</p>
<p>
	<strong>Разкриват 20 нови служби по търговско-икономически въпроси</strong><br />
	<em>в. Стандарт</em></p>
<p>
	Правителството одобри допълнителни разходи но бюджета на Министерството на икономиката и енергетиката в размер на 2 млн. лв. Средствата са предназначени за финансовото осигуряване на издръжката и откриването на нови служби по търговско-икономическите въпроси (СТИВ). Това съобщиха от правителствената пресслужба след редовното заседание на МС днес.</p>
<p>
	МИЕ ръководи оперативно дейността на службите по търговско-икономическите въпроси към дипломатическите представителства на България в чужбина. Основните функции на служителите в СТИВ са свързани с подпомагане на българския бизнес при намирането на партньори за реализация на стоки и услуги, привличане на инвестиции, увеличаване на броя на туристите в България, популяризиране предимствата на българската икономика и на страната ни като бизнес дестинация.</p>
<p>
	<strong>Плащаме 15 лева за зехтин менте</strong><br />
	<em>в. Новинар</em></p>
<p>
	Зехтин менте, който се продава за 15 лв. и е произведен в Гърция, заля магазините в Пловдив.</p>
<p>
	Продуктът, който по етикет е &bdquo;екстра върджин&rdquo;, всъщност представлява смес от палмово и слънчогледово масло. Това съобщи за &bdquo;Новинар&rdquo; доц. Мария Марудова, която е направила анализа на продукта по иновативен метод във Физичния факултет на Пловдивския университет. Физиците са направили тест и на маргарин, в който са открити трансмазнини.</p>
<p>
	<strong>5-звезден детски лагер струва 200 лв.</strong><br />
	<em>в. Новинар</em></p>
<p>
	Детските лагери тази година ще бъдат 5-звездни. Учениците масово напират за ваканция в тузарски комплекс и хотел с всички удобства вместо за приключение в гората и спане на палатка на пуст плаж. Луксозният 5-дневен престой излиза около 200 лв. на база all inclusive, показа проверка на &bdquo;Новинар&rdquo;.</p>
<p>
	Туроператорите предлагат най-много оферти за детски лагери в Албена и край Слънчев бряг. За 210 лв. ще настанят ученика в хотел на 300 метра от плажа, а стаята ще бъде с изглед към морето.</p>
<p>
	В цената влизат още изхранване на база пълен пансион (закуска, обяд, следобедна закуска и вечеря на шведска маса), чадър на плажа, безплатен интернет на публичните места, 24 часа обслужване в поликлиника, комунална такса, хотелска застраховка, медицинско обслужване по застраховката и ДДС.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
