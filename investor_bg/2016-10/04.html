

	<div class="art">
		<div id="article_text" class="s4" itemprop="articleBody">
			
			
			<p>
	<strong>Половин милион шофьори карат без &quot;Гражданска отговорност&quot;</strong></p>
<p>
	В. Сега</p>
<p>
	Над 500 хиляди са шофьорите нарушители, които карат колите си без задължителната застраховка &quot;Гражданска отговорност&quot;. Това сочат данните на Българската асоциация на застрахователните брокери към края на юни. По информация на МВР, актуална към юли, регистрираните автомобили в България са над 4.130 милиона, т.е. 13% не са направили задължителната застраховка.</p>
<p>
	А в последните дни тръгнаха традиционните за началото на октомври прогнози за поскъпване на &quot;Гражданската отговорност&quot;. Изпълнителният директор на една от застрахователните компании у нас - Стоян Проданов, коментира пред Нова тв, че се увеличават обезщетенията, които застрахователите плащат, а това можело да наложи вдигане на цената на полицата с 5-10%.</p><div id="adoceaninvestorbgtclinofuhd"></div>
<script type="text/javascript">
/* (c)AdOcean 2003-2016, investor_bg.Investor.bg.Investor Bulgaria.InArticle Zone Bulgaria */
ado.slave('adoceaninvestorbgtclinofuhd', {myMaster: 'IP0Ala9cN2SF08czBOi.5I0pUd4GeycwC_B6E3wD_mr.v7' });
</script>
<p>
	<strong>Медии и партии ще съдят ЦИК заради парите за агитация</strong></p>
<p>
	В. Сега</p>
<p>
	Въпреки предупрежденията, че ЦИК поставя в неравнопоставено положение медиите с национален обхват спрямо регионалните вестници, сайтове, телевизии и радиа, комисията не се поколеба да ощети огромен брой издания и да ги лиши от парите за агитация на вота и референдума. Вчера ЦИК реши с 13 гласа &quot;за&quot; и 5 &quot;против&quot; от медийните пакети на стойност 40 000 лв. да се ползват само радиа и телевизии с национален обхват и печатни медии с национален тираж.</p>
<p>
	Това доведе до заканата на редица издатели и лидери на партии да заведат дела срещу комисията за двойния аршин, по който действа. В Изборния кодекс е записано, че &quot;редът за предоставянето и разходването на средствата за медийните пакети се определя от ЦИК, съгласувано с министъра на финансите&quot;, но не и че комисията има право да определя кое издание е подходящият &quot;доставчик на медийни услуги&quot; и кое - не.</p>
<p>
	<strong>Близо 4000 са коригираните сметки за парно в столицата</strong></p>
<p>
	В. Сега</p>
<p>
	Над 3100 домакинства в София нямат монтиран водомер за топла вода или уредът им е стар и неизправен. В същото време други 4320 клиенти са с неотчетени уреди и водомери за топла вода. Това показват данните на топлинния счетоводител, който има най-голям дял на пазара у нас - &quot;Техем&quot;.</p>
<p>
	Потребителите имат изгода бързо да сменят или поправят уредите си, защото според последните промени в Наредбата за топлоснабдяване ще се начислява служебен разход до 280 л/ден на човек, т.е. до 8 кубически метра на месец или до 100 кубически метра годишно, поясниха от компанията.</p>
<p>
	<strong>Близо половината нелегален пазар на цигари в Турция е от марки на &quot;Булгартабак&quot;</strong></p>
<p>
	В. Капитал Daily</p>
<p>
	&quot;Почти 45% от контрабандните цигари, конфискувани в нашата държава през 2015 г., са с български произход - Prestige, Victory, M&amp;M.&quot; Тази констатация е направена в годишния доклад на турската служба за борба с организираната престъпност и контрабандата (КОМ) за 2015 година, публикуван в понеделник.</p>
<p>
	В доклада на службата за 2014 г. &quot;делът&quot;, който марките на &quot;Булгартабак&quot; заемат на нелегалния пазар, беше 50%. На 1 април тази година &quot;Булгартабак&quot; съобщи, че преустановява износа на цигари за Близкия изток, и затвори и фабриката в София. Последва силен спад във финансовите резултати на холдинга, контролиран от депутата от ДПС Делян Пеевски - приходите се свиха с 64% през второто тримесечие и дружеството излиза на загуба. Според турските власти цигарите се внасят в Турция през границата с Ирак, Сирия и Иран. До тези държави цигарите влизат през свободната зона в Дубай Jebel Ali.</p>
<p>
	<strong>Сибанк отпуска 20 млн. евро на иновативни предприятия</strong></p>
<p>
	В. Капитал Daily</p>
<p>
	Сибанк става третата българска банка, която се включва в инициативата InnovFin за насърчаване на иновативни малки, средни и средноголеми предприятия с персонал до 499 души. В следващите две години финансовата институция ще предостави финансиране за поне 20 млн. евро при облекчени изисквания за обезпечение и по-ниски лихви. Това ще стане възможно благодарение на гаранции, издавани от Европейския инвестиционен фонд (ЕИФ).</p>
<p>
	В края на миналата седмица Сибанк сключи гаранционно споразумение с ЕИФ по програмата, което е общо за пазарите в България и Словакия. Българската банка е координираща институция по договорената гаранционна схема, в която се включва и словашката Československ&aacute; obchodn&aacute; banka, която също като Сибанк е част от групата на белгийската банково-застрахователна група KBC Group.</p>
<p>
	<strong>Приходите от акциз за цигарите скочиха с 16%</strong></p>
<p>
	В. Стандарт</p>
<p>
	Приходите в бюджета от акциз върху цигарите скочиха с 16,51% и към края на август са в размер на 1,515 млрд. лв., сочат данните на Министерството на финансите. Събраният акциз от цигарите е с 215 млн. лв. повече от същия период на миналата година. Това е постигнато благодарение на предприетите мерки срещу сивата икономика. В резултат цигарите вече носят най-голям дял от приходите от акцизи в държавната хазна, докато през миналата година най-много средства от акцизи се събираха от горивата. Приходите от акциз върху горивата също се увеличават - с 3,75% до 1,428 млрд. лв.</p>
<p>
	При алкохола обаче ръстът е значително по-голям - с 6,83% до 193,9 млн. лв. Така общо приходите от акцизи нарастват с 9,3%, или с 269 млн. лв. и до август достигат 3,164 млрд. лв. Добрите резултати от предприетите мерки срещу сивата икономика се виждат и в приходите в хазната от ДДС, които до август се увеличават с 8,29%, или с 447 млн. лв. Това е близо три пъти повече от ръста на икономиката, който се движи около 3%. Явно по-високите приходи от ДДС се дължат на обороти, които са излезли на светло, а не на толкова голям реален ръст на потреблението. Наред със сериозния ръст на приходите, разходите на хазната са по-малко от миналата година, което се дължи основно на старта на новите оперативни програми на ЕС и изместване на част от инвестиционните разходи в края на годината.</p>
<p>
	<strong>Дървата поскъпнаха, въглищата държат старите цени</strong></p>
<p>
	В. Труд</p>
<p>
	От 60 до 90 лева за кубик дъб или бук се предлагат най-масовите дърва за огрев в зависимост от региона в страната, показва проверка на &bdquo;Труд&ldquo;. В сравнение с миналата година, когато кубик широколистна &bdquo;метровка&ldquo; варираше от 55 до 85 лева, има повишение с около 5 лева. Цената за тон нарязани, нацепени и готови за горене дърва по складовете у нас е около 165 лева.&nbsp;Дървата се продават на кубик и на тон, но за да не станете обект на измама, избирайте варианта, при който ще ви ги претеглят, съветват експерти.</p>
<p>
	<strong>И мъртъвците с данъчни декларации</strong></p>
<p>
	В. Монитор</p>
<p>
	Смъртта вече няма да е извинение за неплатени данъци. Министерството на финансите планира да задължи наследниците да подават данъчна декларация от името на починалия. Според експерти, когато става въпрос за изплатени хонорари по граждански договори, наследниците може дори да не знаят, че близките им са имали такива, нито пък че трябва да събират бележки, да попълват декларации и да плащат данъци, съобщи bTV.</p>
<p>
	В същото време НАП може да ги глоби до 500 лв. за неподадена декларация и могат да се окажат виновни за укрити доходи. В повечето случаи, когато става въпрос за хонорари, те са похарчени, а за наследника ще остане задължението да внася данъците. Управляващите признават, че идеята има несъвършенства и са готови да я поправят. &bdquo;Досега имаше една&nbsp; законова дупка, при която на практика човекът, който е починал, каквито и доходи да е получавал, оставаха необложени&rdquo;, подчерта Менда Стоянова.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
