

	<div class="art">
		<div id="article_text" class="s4" itemprop="articleBody">
			
			
			<p>
	<strong>ВиК дружества поискаха поскъпване на водата от 3 до над 30%</strong><br />
	<em>в. Капитал Daily</em></p>
<p>
	Цената на водата за битовите потребители може да поскъпне между 3.5 и 32% в големите градове на страната от началото на следващата година. Това става ясно от ценовите заявления на ВиК дружествата, публикувани на сайта на Комисията за енергийно и водно регулиране (КЕВР). Най-голямо е повишението, поискано от &quot;Софийска вода&quot;. Предложението на дружеството е за поскъпване с 32% през следващата година и с 29.5% до 2021 г.</p>
<p>
	За 2017 г. близо 30% увеличение е поискало и ВиК Пловдив, а ВиК Варна - 15% (виж таблицата). Най-скромна в исканията си е ВиК Стара Загора, като дружеството предвижда поскъпване от 3.5% от следващата година и едва 1.7% до 2021 г.</p><div id="adoceaninvestorbgtclinofuhd"></div>
<script type="text/javascript">
/* (c)AdOcean 2003-2016, investor_bg.Investor.bg.Investor Bulgaria.InArticle Zone Bulgaria */
ado.slave('adoceaninvestorbgtclinofuhd', {myMaster: 'IP0Ala9cN2SF08czBOi.5I0pUd4GeycwC_B6E3wD_mr.v7' });
</script>
<p>
	<strong>ЦИК отново отива на съд заради медийните пакети</strong><br />
	<em>в. Сега</em></p>
<p>
	ЦИК затъва все по-дълбоко в скандала с разпределянето на медийните пакети и това доведе до ново обжалване на нейно решение от страна на Единната народна партия (ЕНП). Държавата ще финансира на вота партии без държавна субсидия и инициативни комитети. ЕНП обжалва и предишните правила, част от които впоследствие бяха отменени от Върховния административен съд. Той постанови, че ЦИК няма право да дописва Изборния кодекс и да вади от списъка с медии регионалните издания и интернет сайтовете, които също могат да кандидатстват за финансиране. В отговор в събота ЦИК промени наредба и включи местните, но не и онлайн изданията.</p>
<p>
	В редакциите комисията написа, че &quot;доставчици на медийни услуги са вестниците, списанията и останалите периодични издания, както и обществените и търговските електронни медии&quot;, но пропусна онлайн агенциите и сайтовете на другите информационни средства, въпреки че те също присъстват в кодекса.</p>
<p>
	<strong>Три институции ще борят измамите с медицински бележки</strong><br />
	<em>в. Сега</em></p>
<p>
	Проблемът с фалшифицирането на медицински бележки в училище влиза във фокуса на вниманието на три институции. Работна група с експерти от просветното и здравното ведомство съвместно със сдружението на общопрактикуващите лекари ще изработи мерки срещу измамите с извиняването на отсъствия, съобщиха вчера от МОН. Целта е новите методи да не натоварват допълнително административно личните лекари, но и да гарантират невъзможност за фалшифициране.</p>
<p>
	<strong>Почти двойно повече деца са работили през лятото</strong><br />
	<em>в. Сега</em></p>
<p>
	Децата, които са работили през лятото, са се увеличили значително тази година в сравнение с миналата, сочат данните на инспекцията по труда. От януари до края на септември почти 5000 непълнолетни са поискали да работят. Инспекторите са дали разрешение на близо 4700 да се трудят. Работодатели от туризма най-често искат тези разрешения - децата работят в хотели, ресторанти и в търговията на дребно.</p>
<p>
	За сравнение, през цялата 2015 г. са дадени разрешения на 2600 деца до 18 години, а поискалите са само със 100 повече. Двойно са се увеличили и случаите на работа на деца без задължителното от ГИТ разрешение - за деветте месеца на тази година те са 90, а за цялата минала година са били 49.</p>
<p>
	<strong>Започват проверки за данък &quot;уикенд&quot;</strong><br />
	<em>в. Стандарт</em></p>
<p>
	Проверки и ревизии за плащането от бизнеса на данък &quot;уикенд&quot; започва Националната агенция за приходи, научи &quot;Стандарт&quot;. Наскоро бяха приети промени в данъчните закони, според които разходите за служебните коли и имоти, които се ползват и за лични нужди от шефове и служители на компанията, се облагат с окончателен данък от 10%.</p>
<p>
	Данъчните закони вече са приети, и ако бизнесът доброволно не започне да начислява данък &quot;уикенд&quot;, от НАП ще бъдат принудени да започнат репресивни действия. Това заяви директорът на дирекция &bdquo;Комуникации&quot; в приходната агенция Росен Бъчваров пред Канал 3.</p>
<p>
	<strong>4 обединения и 6 фирми наддават за надзора на ремонта на 48 км шосета</strong><br />
	<em>в. Монитор</em></p>
<p>
	Отвориха офертите 4 обединения и 6 фирми за строителен надзор на ремонта на 48 км пътища, финансиран по ОП &bdquo;Региони в растеж&ldquo; (2014-2020 г.), съобщиха от Агенция &bdquo;Пътна инфраструктура&rdquo; (АПИ).Проектите включват обновяване на 9 км от път II-35 Ловеч - Троян - Кърнаре - обходния път на Ловеч, около 10 км от път III-306 Червен бряг - Чомаковци и 30 км от път IІІ-112 Дъбова махала - Монтана.<br />
	Проектите са в 3 обособени позиции.</p>
<p>
	<strong>4-5 пъти по-малко руснаци напират за имот у нас</strong><br />
	<em>в. Монитор</em></p>
<p>
	4-5 пъти по-малко руснаци търсят да купят имот в България, основно в морските градове и курортни комплекси, в сравнение с бума от преди 5-6 години, научи &bdquo;Монитор&rdquo;. Според Полина Стойкова от Bulgarian properties спадът е факт от 2 години насам и вече няма признаци за възстановяване.</p>
<p>
	&bdquo;Ако в бума руснаците бяха 40% от чуждестранните купувачи, сега те са около 5 до 10%&rdquo;, уточнява тя. По думите й сега интересът им към зимните ни курорти е много малък. Спрямо останалите чужденци сделките с тях са 2-3 на сто и даже е трудно да се говори, че изобщо имат някакво влияние върху пазара в ски центровете ни. Според Стойкова сега руснаците, решили да станат собственици на имот у нас, търсят основно да придобият нещо много евтино на цена до 20 000 евро.</p>
<p>
	<strong>Само 40% от проектите за селски пътища ще получат пари</strong><br />
	<em>в. 24 часа</em></p>
<p>
	3 пъти над бюджета от 341 млн. евро са подадените проекти от общини по Програмата за развитие на селските райони, съобщи зам. земеделският министър Васил Грудев. Заявленията по подмярка 7.2 &ldquo;Инвестиции в създаването, подобряването или разширяването на всички видове малка по мащаби инфраструктура&rdquo; са за около 1,08 млрд. евро. И при общинските мерки подобно на частните има свръхинтерес, затова ще се приложи ранкинг на подадените проектни предложения, обясни Грудев.</p>
<p>
	Предварителните изчисления показват, че финансиране ще получат само 40% от заявките за пътища и улици. Парите обаче ще стигнат за всички детски градини и за 85% от училищата. Най-малък процент ще бъде увовлетворен при читалищата - едва 15 на сто. Там проектите са малки - до 200 000 лв., но има подадени много.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
