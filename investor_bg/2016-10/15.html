

	<div class="art">
		<div id="article_text" class="s4" itemprop="articleBody">
			
			
			<p>
	<strong>Бизнесът в Сливен инвестира в &ldquo;Туида&rdquo;</strong></p>
<p>
	<em>в-к Стандарт</em></p>
<p>
	Фонд, в който да се събират пари за реставрация на крепостта &quot;Туида&quot;, да направят сливенските хотелиери. Призивът към своите колеги направи Радостин Бозуков, собственик на хотел &quot;Национал&quot;, който е най-големият в града на Сините камъни. Бозуков бе сред участниците в дискусия, организирана от вестник &quot;Стандарт&quot; и общината, в рамките на кампанията &quot;Чудесата на България&quot;.</p>
<p>
	&quot;Градът на Сините камъни е много богат на културни забележителности. Тук кипи от история. Факт е, че повече от 10% от всички мои клиенти признават, че са дошли заради крепостта &quot;Туида&quot;. Тя обаче трябва да се разработи и да стане истинска крепост със стени и всички други атрибути. Затова се обръщам към видните ни историци - проф. Николай Овчаров и проф. Божидар Димитров, да помогнат. Ние, хотелиерите, сме готови да се обединим и да съберем средства, защото от това ще спечели целият град&quot;, заяви Радостин Бозуков. Той подчерта, че трябва да се обърне внимание на уникалния тунел, дълъг над 50 метра, по който през Средновековието жителите на крепостта са се спасявали в Балкана при опасност.</p><div id="adoceaninvestorbgtclinofuhd"></div>
<script type="text/javascript">
/* (c)AdOcean 2003-2016, investor_bg.Investor.bg.Investor Bulgaria.InArticle Zone Bulgaria */
ado.slave('adoceaninvestorbgtclinofuhd', {myMaster: 'IP0Ala9cN2SF08czBOi.5I0pUd4GeycwC_B6E3wD_mr.v7' });
</script>
<p>
	<strong>До 22 ст. за теглене от банкомат</strong></p>
<p>
	<em>В-к Стандарт</em></p>
<p>
	Таксите за теглене от банкомат на банката, която е издала дебитната карта, ще паднат до 22 ст. от 1 февруари. Дотогава банките трябва да изпълнят новите изисквания за въвеждане на &quot;приемливи такси&quot; за най-често използваните операции по платежните сметки на граждани. Така таксата за теглене от банкомат на друга банка ще трябва да бъде до 89 ст. До февруари 2017 г. банките трябва да предложат на гражданите платежни сметки за основни операции като откриване и закриване на сметка, внасяне и теглене на пари в брой (включително с карта от банкомат), плащане с банкови карти (и в интернет), кредитни преводи и разплащане на битови сметки. За тяхното ползване трябва да се събират &quot;приемливи такси&quot;, които са по-ниски едновременно от: средния размер на таксите за предходната година, събирани от банките за всяка от тези основни операции, предоставяни по разплащателни сметки; и най-ниския размер на таксите, които съответната банка прилага за всяка от съответните услуги, предоставяни по разплащателни сметки.</p>
<p>
	<strong>Новото поколение в бизнеса</strong></p>
<p>
	<em>в-к Капитал</em></p>
<p>
	&quot;Хората, които твърдят, че ти трябват 250 хил. лв., за да започнеш бизнес, са онези, които никога не започват.&quot; Теофил Шиков е млад, все още доста неуверен в начинанието си, но очевидно доволен. Преди няколко месеца е решил, че не иска да работи за други хора, и се е отделил, за да създаде собствена компания. Започнал е така, както в учебниците по икономикс пише, че почват всички нови бизнеси - с пари от семейство и приятели. Прави това, което е видял в опита си, че се търси - намира международни клиенти на български IT компании (виж профилите). Разчита предимно на себе си, на уменията си и като всеки току-що започващ предприемач го е страх за бъдещето. Това, както ще ви обяснят мотивационните гурута, е добре - дискомфортът е основна движеща сила.</p>
<p>
	Новите предприемачи рискуват, не се страхуват и не искат нищо от държавата освен нормална среда<br />
	Така мисли и Николай Герджиков, връстник на Шиков, който също работи в сферата на дигиталните услуги (маркетинг и оптимизиране на сайтове) и който, преди да реши да започне самостоятелно, е работил на две места. &quot;Хората не започват, защото предпочитат сигурността. Мисля, че при повечето не е достатъчно лошо - при някои е добре, при други е кофти, но не е такова, че да излезеш на улицата да протестираш или пък да почнеш бизнес. При мен просто беше станало достатъчно лошо.&quot;</p>
<p>
	<strong>НАП върна ДДС на 886 фирми без ревизия</strong></p>
<p>
	<em>В-к 24 часа</em></p>
<p>
	886 фирми са получили през септември данъчния си кредит по ДДС без проверка, отчетоха от НАП. След промени в Данъчно-осигурителния и процесуален кодекс (ДОПК) приходната агенция, чийто шеф е Бойко Атанасов, може да възстановява дължими суми и без проверка. По-леката процедура се тества най-напред към по-малки фирми, на които се възстановяват по-малки суми, обясни за &ldquo;24 часа&rdquo; говорителят на приходната агенция Росен Бъчваров. Предстои облекчените правила да се приложат и към компаниите, които внасят по- големи суми в хазната.</p>
<p>
	Според поправките в кодекса, за да се приложи бързата процедура за връщане на ДДС, трябва да са изпълнени следните задължителни условия: в справките декларации да бъде посочена валидна банкова сметка в левове, в която да се преведат парите. Вторият критерий е фирмата, която е поискала връщане на суми, да не е определена като рискова от данъчните. Експертите на НАП оценяват рисковите фирми по наличието на данни за участие в схеми за измами с ДДС. Конкретните критерии и тяхната тежест в оценката на исканията за връщане без проверка обаче са служебна тайна.</p>
<p>
	<strong>До края на ноември ЕК решава за &bdquo;Белене&rdquo;</strong></p>
<p>
	<em>В-к Монитор</em></p>
<p>
	До края на ноември очакваме да излезе решението по нотификацията от ЕК за заема отпуснат на НЕК от държавата за плащането на оборудването за спрения проект &bdquo;Белене&rdquo;, съобщи в парламента енергийният министър Теменужка Петкова. Тя припомни, че сме поискали от Брюксел въпросът да бъде разгледан приоритетно.<br />
	По думите й до десетина дни се очаква арбитражът в Женева да се произнесе относно искането ни за намаляване на определените лихви върху неплатеното още оборудване.<br />
	На въпрос на &bdquo;Монитор&rdquo; кога се очаква наши експерти да видят произведеното от &bdquo;Атомстрой&rdquo; оборудване, тя отговори, че това ще стане много скоро. По думите й руснаците първо ще ни предоставят сертификати за оборудването, след което наши експерти ще го огледат на място. &bdquo;Атомстройекспорт&rdquo; ще окаже необходимото съдействие и ще бъдат организирани посещения в заводите производители&rdquo;, поясни тя.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.inygrebin@tznvy.pbz" id="worker_creator_email">Елена Кирилова</a></i></div>		</div>
	</div>

	<!-- Mobile payment branding -->
	
	
