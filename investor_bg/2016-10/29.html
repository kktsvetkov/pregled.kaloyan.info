

	<div class="art">
		<div id="article_text" class="s4" itemprop="articleBody">
			
			
			<p>
	<em><strong>Нова година - нов лиценз</strong></em></p>
<p>
	<em>в. Капитал</em></p>
<p>
	В бизнеса с горива се влиза трудно - нужни са не само познания за сектора, но и значителен начален капитал, както и солидна юридическа подготовка. Поне ако се съди по броя на законите, които регулират търговията с нефтени продукти. В момента секторът се отчита ежегодно пред НАП и митниците, ежемесечно пред Държавна агенция &quot;Държавен резерв и военновременни запаси&quot;. Фирмите подлежат на контрол по Закона за чистотата на атмосферния въздух, от Държавна агенция за метрологичен и технически надзор, трябва да изпълняват задълженията при превозите на опасни товари, да разполагат с големи банкови гаранции и т.н, и т.н...<br />
	<br />
	Към всички тези регулации скоро може да бъде добавена и още една &ndash; търговците на нефт и нефтени продукти да минат на регистрационен или лицензионен режим. Идеята е поне на десет години и досега здравият разум е успявал да победи. От есента на 2015 г. обаче отново е на дневен ред - &quot;Капитал&quot; видя два варианта на законопроект. Конкретният повод &ndash; доклади на държавния резерв, от които става ясно, че военновременните запаси от горива на страната май не са съвсем пълни. Мерките са на етап междуведомствено обсъждане и все още няма окончателно решение дали и под каква форма да бъдат официализирани. В желанието си да премахне конкретен проблем обаче администрацията може да направи поне две грешки &ndash; да залитне в посока налагане на ненужни нови регулации или пък да ги направи непосилни за малките търговци и така да свие конкуренцията на пазара. И в двата случая губещ ще е крайният клиент &ndash; всичко това се отразява на цената на горивата.<br />
	<br />
	Добрата новина е, че няма окончателно решение. То трябва да е ясно до 25 ноември, а последна дума ще имат министрите на енергетиката, икономиката и финансите, както и председателят на Държавния резерв, които ще трябва да докладват решението си на вицепремиера Томислав Дончев.</p><div id="adoceaninvestorbgtclinofuhd"></div>
<script type="text/javascript">
/* (c)AdOcean 2003-2016, investor_bg.Investor.bg.Investor Bulgaria.InArticle Zone Bulgaria */
ado.slave('adoceaninvestorbgtclinofuhd', {myMaster: 'IP0Ala9cN2SF08czBOi.5I0pUd4GeycwC_B6E3wD_mr.v7' });
</script>
<p>
	<strong><em>България е в Топ 5 на ЕС по лоши пътища</em></strong></p>
<p>
	<em>в. Сега</em></p>
<p>
	България е в Топ 5 на страните в Европейския съюз с най-лоши пътища. Това става ясно от последния доклад на Европейската комисия за транспортната инфраструктура на 28-те членки на ЕС. Страната ни е на четвърто място в класацията по лошо качество на автомобилните шосета.<br />
	<br />
	Преди нас на първо място е Румъния, следвана от Малта и Латвия, а на пето място е Полша. Любопитното при държавите с най-добри магистрали и пътища е, че Германия, смятана за водеща в Европа, е едва на 8-а позиция. На първите места са Холандия, Франция, Австрия, Португалия, Дания, Финландия и Люксембург. А Италия, която е смятана за лидер по добри шосета, изпада на 18-а позиция.</p>
<p>
	<em><strong>ЦИК открива още 18 секции във Великобритания</strong></em></p>
<p>
	<em>в. Сега</em></p>
<p>
	Ден след като парламентът премахна ограничението от 35 изборни секции в държавите от ЕС, ЦИК взе решение да открие още 18 секции във Великобритания. С това общият им брой в Обединеното кралство става 53. Оттам се получиха най-много заявки на българи в ЕС за участие в изборите за президент и в националния референдум.<br />
	<br />
	Две от новите секции ще са в посолството в Лондон, с което общо там те стават четири. За толкова секции настояваха от мисията ни в британската столица, но първоначално ЦИК не удовлетвори искането. В Лондон се откриват и още няколко секции - в Хароу, Ханслоу, Лейтънстоун и др. Останалите секции ще са в градове, откъдето също са се получили поне по 60 заявки за гласуване, каквото е изискването на Изборния кодекс. Със самостоятелна секция се сдобиват сънародниците ни в Стафорд, за които досега се предвиждаше да гласуват в Бирмингам. Секции ще има още в Шефилд, Питърбъро, Портсмут, Бишопс, в университетския град Колчестър, и т.н., откъдето също дойдоха над изискуемия минимум подписи.</p>
<p>
	<strong><em>Стопаните прибират с 20% по-малко картофи</em></strong></p>
<p>
	<em>в. Стандарт</em></p>
<p>
	Реколтата от картофи тази година ще бъде по-слаба с 15-20% в сравнение с миналогодишната. Това каза пред &quot;Стандарт&quot; Венцислав Каймаканов, председател на Националната асоциация на картофопроизводителите. Основната причина за това са климатичните условия и по-конкретно - голямото засушаване през 2016 г., обясни той. Качеството на картофите обаче е добро. Очаква се тазгодишният добив на картофи да бъде около 120 хил. тона. А необходимото количество за страната ни е към 400 хил. тона, което означава, че ще се наложи да внасяме картофи от чужбина, коментира Каймаканов. България внася най-много картофи от Полша, Германия, Белгия и Холандия.</p>

			<div style="display: block; clear: both; padding-top: 10px;"><i>По статията работи: <a href="znvygb:enqvan.xbyrin@tznvy.pbz" id="worker_creator_email">Радина Колева</a></i></div>		</div>
	</div>

	<!-- Mobile payment branding -->
	
	
