

	<div class="art">
		<div id="article_text" class="s4" itemprop="articleBody">
			
			
			<p>
	<strong>Търсят директори със 7000 лева заплата</strong></p>
<p>
	В. Труд</p>
<p>
	Около 7000 лева е най-високата заплата в момента, която работодатели са готови да платят за директор на компания. На пазара на труда в София свободните места за такава заплата са две, показва проучване на &ldquo;Труд&rdquo; сред водещи фирми в областта на човешките ресурси. Въпреки че договорите за конфиденциалност между тях и бизнеса не позволяват разкриването на пълна трудова характеристика, за да се разписва срещу подобно възнаграждение, кандидатът трябва да знае поне един западен език и да е с дългогодишен опит в стопанското управление.</p>
<p>
	Родни и чужди компании буквално се бият за вниманието на IT специалисти, добри инженери и служители за аутсорсинг сектора, признава Надя Василева, управляващ директор на Manpower. По думите й проблемът с недостигът на кадри у нас се задълбочава.</p><div id="adoceaninvestorbgtclinofuhd"></div>
<script type="text/javascript">
/* (c)AdOcean 2003-2016, investor_bg.Investor.bg.Investor Bulgaria.InArticle Zone Bulgaria */
ado.slave('adoceaninvestorbgtclinofuhd', {myMaster: 'IP0Ala9cN2SF08czBOi.5I0pUd4GeycwC_B6E3wD_mr.v7' });
</script>
<p>
	<strong>Депутатите подхващат закъснелите влакове на БДЖ</strong></p>
<p>
	В. Труд</p>
<p>
	Случаят с влаковете през Искърското дефиле, които закъсняват с часове, може да бъде разгледан от депутатите в транспортната комисия в парламента. Това съобщи пред &bdquo;Труд&ldquo; зам.-председателят й Иван Вълков.</p>
<p>
	Народните представители се събират утре и ще бъдат запознати с казусите, адресирани до комисията. Ако сред тях е случаят на хората, които не могат да разчитат на влаковете през дефилето, за да ходят на работа и да се прибират, депутатите ще вземат отношение. По-рано стана ясно, че един от многото потърпевши граждани е изпратил сигнал до парламента и премиера Бойко Борисов по случая.</p>
<p>
	В същото време от БДЖ посочиха пред &bdquo;Труд&ldquo;, че причината за закъсненията са възникналите аварийни ремонти на локомотиви и липсата на резервни, с които да се заменят. Това водело до изчакване до пристигането на друга композиция, от която локомотивът да бъде даден за обслужване на чакащия влак.</p>
<p>
	<strong>Борим кризата за инженери с кадри от Тунис</strong></p>
<p>
	В. Монитор</p>
<p>
	Родните строители борят кризата за инженери с кадри от Тунис. Тази година за първи път около 30 служители от африканската държава са получили разрешение да проектират и строят сгради у нас. &bdquo;Заради кризата за инженери и квалифициран технически персонал от години внасяме кадри от чужбина. Досега разчитахме главно на тези от Турция, Русия, Украйна и Сърбия&rdquo;, обясни експертът по подбор на персонал Николай Христов. От началото на годината до септември Агенцията по заетостта (АЗ) е издала разрешение за работа на 517 служители от 47 страни извън ЕС. Това означава, че всеки месец фирмите у нас наемат по 57 чужденци. &bdquo;Най-много разрешения са издадени на граждани на САЩ, които работят основно като преподаватели в средни и висши учебни заведения&rdquo;, обясниха от АЗ.</p>
<p>
	<strong>ПИБ финансира &quot;Техномаркет&quot; с 24 млн. лв.</strong></p>
<p>
	В. Капитал Daily</p>
<p>
	Контролираната от депутата Делян Пеевски верига &quot;Техномаркет България&quot; е договорила 24 млн. лв. кредитна линия от Първа инвестиционна банка (ПИБ). Това става ясно от вписан в Търговския регистър залог върху предприятието на компанията, като освен това са предоставени и други обезпечения от мажоритарния й акционер - дружеството &quot;НСН инвестмънт&quot;, което до март беше директно собственост на политика, а след това беше прехвърлено на дубайското Intrust Limited, за което той е декларирал, че притежава 100%.</p>
<p>
	Така връзките между ПИБ и Пеевски, изглежда, отново се задълбочават, след като покрай промените от пролетта в мениджмънта и контрола над строителната &quot;ПСТ груп&quot; (считана в сектора дотогава за тяхно общо владение) имаше индикации за разделяне. Още през 2015 г. покрай увеличение на капитала на НСН стана ясно, че и депутатът и дружеството са обслужвани от ПИБ, като той е превел от личната си сметка 900 хил. лв. - сума каквато до този момент не фигурираше в имуществените му декларации. Освен това още през 2014 г. банката сключи и редица цесии с компании, свързани с Пеевски, като им прехвърли свои вземания от фалиралата КТБ и така им позволи да занулят задълженията си. Към момента тези прихващания се обжалват от синдиците на КТБ, а ПИБ е привлечена като трето лице помагач.</p>
<p>
	<strong>Прокуратурата ще може да държи един арест в тайна цели 48 часа</strong></p>
<p>
	В. Сега</p>
<p>
	Прокуратурата ще може да откаже на задържани или обвинени хора правото да се обадят на свои близки в рамките на 48 часа. Нововъведението е част от промени в Наказателно-процесуалния кодекс (НПК), които министерство на правосъдието пусна за обществено обсъждане. Те обаче могат да разширят значително възможностите за злоупотреби.</p>
<p>
	В момента прокуратурата може да задържа до 72 часа, но задължително трябва да бъдат уведомени семейството и работодателят на задържания, както и Министерството на външните работи, ако става въпрос за чужди граждани. Според правосъдното министерство новата идея е арестантът вече да има пълната свобода да посочва кой незабавно да бъде уведомен за положението му, тъй като в момента в закона това е изрично изброено: семейството, работодателят или Министерството на външните работи. Според авторите на проекта така се ограничава правото на обвиняемия да иска например уведомяване на партньор, с когото живее без брак.</p>
<p>
	<strong>Жандармерията потуши бунт на афганистанци в Харманли</strong></p>
<p>
	В. Сега</p>
<p>
	Заради предстоящото превръщане на бежанския център в Харманли в лагер от затворен тип близо 1000 афганистанци се вдигнаха на бунт и поискаха веднага да отпътуват за Сърбия. Наложи се полицията и жандармерията да потушават размириците.</p>
<p>
	Пред &quot;Сега&quot; очевидци разказаха, че афганистанците се били събрали в 8.30 ч. сутринта вчера пред изхода на лагера, като всеки носел дрехи и одеала. Така ги заварил директорът на центъра Димитър Захариев, който се е обадил в РДВР-Хасково. Събралите се афганистанци поискали свободно да преминат в Сърбия, тъй като не искали да остават в България.</p>
<p>
	<strong>При силен сняг &quot;Хемус&quot; ще се затваря заради ремонта на тунелите</strong></p>
<p>
	В. Сега</p>
<p>
	Пътуването по магистрала &quot;Хемус&quot; тази зима ще бъде кошмарно заради ремонтите на тунелите &quot;Витиня&quot; и &quot;Ечемишка&quot;. Това призна вчера регионалният министър Лиляна Павлова, която заедно с шефа на Агенция &quot;Пътна инфраструктура&quot; Лазар Лазаров обяви зимна готовност от 1 ноември. Трудности ще има и за пътната агенция, и за поддържащите фирми, и за пътуващите.</p>
<p>
	<strong>Цачева дръпва с 10% аванс преди балотажа</strong></p>
<p>
	В. Стандарт</p>
<p>
	Цецка Цачева ще спечели убедително първия тур на президентските избори с близо 10 % аванс. Успехът й в балотажа срещу ген. Румен Радев обаче е под въпрос, тъй като победителят ще бъде определен с минимална разлика.<br />
	Това показват резултатите от проучване на Центъра за анализи и маркетинг. За председателя на парламента на 6 ноември биха гласували 21,7 на сто от анкетираните, но изчисленията на агенцията показват, че при очакваните от нея около 3 млн. участници във вота.</p>
<p>
	Цачева ще получи 32%. За бившия командир на бойната ни авиация процентите са съответно 14,8% и 22%. Красимир Каракачанов е убедително трети с подкрепата на 9,1% от вероятните гласували (и 6,4% от анкетираните), а след него се нареждат Ивайло Калфин (6,3% от вероятните гласували), Трайчо Трайков (5,6%), Веселин Марешки (5,3%) и Татяна Дончева (3,3%). Сред кандидатите с над 1% подкрепа са бившият премиер Пламен Орешарски (2,8%) и Жорж Ганчев (1,4%).</p>
<p>
	<strong>Българи сред най-бързо растящите IT компании в Европа</strong></p>
<p>
	В. Стандарт</p>
<p>
	Българи са сред най-бързо растящите компании в IT-сектора в Европа. Българската компания &quot;Булпрос&quot; е част от класацията на на консултантската фирма Делойт най-бързо растящи IT фирми в Централна и Източна Европа Deloitte Fast 50. &quot;Булпрос&quot; заема 24-о място в основното подреждане. По-важното е, че българската компания е част от класацията за втора поредна година и е единствената останала българска фирма в нея. Класацията определя технологичните дружества с най-голям растеж на приходите за последните пет години.</p>
<p>
	<strong>Придобиване: Havas Group навлиза на българския пазар</strong></p>
<p>
	в. 24 часа</p>
<p>
	Havas Group, една от най-големите комуникационни агенции в света, става акционер у нас чрез своето подразделение Havas Media Group. То придобива част от Havas Group България, която обединява в себе си компаниите Havas Worldwide, Havas Digital, Havas Media и Havas PR. Досега групата Havas присъстваше в страната чрез франчайзингов договор с местни представители. Освен в България Havas купува акции в още три офиса на бързоразвиващите се пазари - Havas Media Адриатика, Havas Media Словакия и Arena Media Турция. Havas Group България се ръководи от изпълнителния директор Иванка Кючукова.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
