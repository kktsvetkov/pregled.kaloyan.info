

	<div class="art">
		<div id="article_text" class="s4" itemprop="articleBody">
			
			
			<p>
	<strong>Jumbo за пръв път с годишни приходи над 50 млн. евро в България</strong><br />
	<em>в. Капитал Daily</em></p>
<p>
	Българското поделение на гръцката верига за детски стоки и домашни потреби Jumbo е увеличило приходите си от продажби в страната за пръв път до над 50 млн. евро, става ясно от съобщение на компанията майка Jumbo Group S.A. до акционерите. За финансовата година от юни 2015 до юни 2016 г. компанията отбелязва среден ръст от 12% на оборота във всеки от магазините си в страната, като същевременно и планира увеличаване на броя магазини до девет.</p>
<p>
	В последните няколко години Jumbo се нареди сред най-големите търговци на дребно в България, като според класацията &quot;Капитал 100&quot; това е една от малкото компании в клуба на най-големите 15, която е извън търговията с техника, храни и бързооборотни стоки.</p><div id="adoceaninvestorbgtclinofuhd"></div>
<script type="text/javascript">
/* (c)AdOcean 2003-2016, investor_bg.Investor.bg.Investor Bulgaria.InArticle Zone Bulgaria */
ado.slave('adoceaninvestorbgtclinofuhd', {myMaster: 'IP0Ala9cN2SF08czBOi.5I0pUd4GeycwC_B6E3wD_mr.v7' });
</script>
<p>
	<strong>Защо адвокатите искат повишение на минималните тарифи точно сега?</strong><br />
	<em>в. Капитал Daily</em></p>
<p>
	Висшият адвокатски съвет (ВАдС) ще гласува на заседанието си в четвъртък увеличение на размера на минималните адвокатски хонорари и нови минимални прагове за различни дейности, за които досега не са предвидени отделни тарифи.&nbsp;Предложенията идват в интересен контекст - през юли Върховният административен съд отмени тавана на адвокатската минимална тарифа за защита по граждански и административни дела, а освен това предстои избор за нови висши органи на адвокатурата.</p>
<p>
	Настоящата наредба е приета през юли 2004 г., оттогава е променяна три пъти, последния път през 2014 г. Аргументите са сходни при всяка промяна &ndash; изменена социално-икономическа обстановка, инфлация, увеличаване на минималната заплата за страната, необходимост да се гарантира достойнството на адвокатската професия и качеството на адвокатския труд, което пък е в интерес на клиента.</p>
<p>
	<strong>Вотът &quot;Срещу всички&quot; може да доведе до оспорване на изборите</strong><br />
	<em>в. Сега</em></p>
<p>
	Опасността изборите да бъдат касирани заради противоречията в Изборния кодекс с конституцията става все по-голяма. Вместо да оправят кашата, която сами забъркаха, депутатите вчера абдикираха от дебата по проблемите и Народното събрание се разпусна до вота. Така тежкият правен казус около квадратчето &quot;Не подкрепям никого&quot; в бюлетината за президентските избори остана висящ.</p>
<p>
	Според конституцията изборните резултати се определят след преброяване на действителните гласове и чл. 278 (2) т. 9 на Изборния кодекс определя бюлетините с &quot;Не подкрепям никого&quot; точно за действителни. Методиката за определяне на резултатите от гласуването при изборите за президент и вицепрезидент, която всъщност е приложение № 2 към чл. 312 от ИК, обаче изключва бюлетините &quot;Не подкрепям никого&quot; при броенето на резултатите, което е директно нарушение на конституцията.</p>
<p>
	<strong>Медицинският университет в София изпадна във властова криза</strong><br />
	<em>в. Сега</em></p>
<p>
	В сериозна управленска криза изпадна Медицинският университет - София. Настоящият ректор проф. Вихра Миланова отказа да сдаде поста на проф. Виктор Златков, избран преди ден на секретно Общо събрание, тъй като оспорва неговия избор в съда. &quot;Докато съдът не се произнесе, аз съм законният ректор и ще изпълнявам задълженията си&quot;, заяви Миланова на пресконференция вчера, на която бяха разкрити нова порция скандални практики в университета. В същото време във висшето училище започна трета проверка от МОН, която трябва да установи има ли нарушения при проведеното преди ден заседание.</p>
<p>
	Втори ден след драматичното Общо събрание проф. Златков не прави никакви публични прояви. Според Закона за висшето образование, за да седне той в ректорското кресло, е нужна заповед от председателя на Общото събрание проф. Генчо Начев, каквато до редакционното приключване на броя нямаше.</p>
<p>
	<strong>Още този месец спешните пациенти стават червени, жълти и зелени</strong><br />
	<em>в. Сега</em></p>
<p>
	Още от този месец търсещите &quot;Спешна помощ&quot; започват да се делят тестово на червени, жълти и зелени според това доколко спешни са пациентите. &quot;С моя заповед са валидирани протоколите за определен тип въпроси, както работи всяка спешна структура по света, с които става ясно на втория или на третия въпрос какъв тип спешност е, одобрява се това нещо и линейката тръгва&quot;, обяви по повод поредния протест на работещите в столичния център за спешна помощ здравният министър Петър Москов. Той допълни, че протоколите &quot;ще бъдат въведени в рамките още на този месец тестово след обучение на работещите в &quot;Спешна помощ&quot;.</p>
<p>
	Медици от &quot;Спешна помощ&quot; в София протестираха за пореден път, като вчера причината беше напускането на завеждащия лекар на смяната. &quot;Трябва да има система за триажиране, трябва да има строги правила за приемане на адресите. Не може да работят толкова малко екипи на смяна и някой да иска ние да пристигаме навреме. Принудени сме с по шест екипа на смяна да изпълняваме по 150-200 повиквания&quot;, обясни пред Нова тв д-р Драгослава Балова, която е четвъртият началник смяна, напускащ центъра в рамките на четири месеца.</p>
<p>
	<strong>ОАЕ с посолство у нас от догодина</strong><br />
	<em>в. Стандарт</em></p>
<p>
	Посолство на Обединените арабски емирства в София и на България в Абу Даби ще бъдат открити догодина. За това се разбраха икономическият министър Божидар Лукарски и емиратският му колега Негово Превъзходителство Султан бин Саед ал Мансури.<br />
	Двете страни се договориха за съструдничество в инвестициите, туризма и гражданската авиация.</p>
<p>
	<strong>КЕВР няма да допусне рязко поскъпване на ВиК услугите</strong><br />
	<em>в. Стандарт</em></p>
<p>
	Комисията няма да допусне рязко повишаване цената на ВиК услугите. Това обяви днес председателят на Комисията за енергийно и водно регулиране (КЕВР) Иван Иванов относно внесените в комисията заявления от ВиК операторите за цената на водата.</p>
<p>
	<strong>Всеки асансьор с договор към телеком</strong><br />
	<em>в. Монитор</em></p>
<p>
	Телефоните, играещи ролята на аварийни алармени устройства, които трябва да бъдат монтирани до края на годината във всички асансьори в страната, ще работят със СИМ карти с договори към телекоми. Това съобщи за Агенция &bdquo;Монитор&ldquo; председателят на Държавната агенция за метрологичен и технически надзор (ДАМТН) Александър Манолев. &bdquo;СИМ картите ще са специални и ще позволяват обаждания само към 3 номера. Всички мобилни оператори вече предлагат подобни карти, а таксата е 3 лева на месец&ldquo;, поясни председателят.</p>
<p>
	Според последните изменения на Наредбата за безопасна експлоатация и технически надзор на асансьорите, приети през 2014 г., до края на тази година всеки асансьор у нас трябва да разполага с подобна телефонна уредба, която при авария с натискането на един бутон да свързва заседналите с техниците. Новите разговорни устройства трябва да бъдат монтирани от фирмата, която поддържа асансьора на сградата. Ако обаче след Нова година липсва подобна уредба в кабината, асансьорът ще бъде спиран и живущите няма да могат да го използват.</p>
<p>
	<strong>Пращат SMS кой ползва личните ни данни</strong><br />
	<em>в. Монитор</em></p>
<p>
	Гражданите да бъдат предупреждавани с есемес или по мейл кои администрации в държавата разменят информация с техните лични данни. Това стана ясно днес при представянето на концепцията за работата на Държавната агенция &quot;Електронно управление&quot; (ДАЕУ), което направи председателят на ведомството Росен Желязков.&nbsp;Според него трябва да направим така, че тази информация да се дава от нас само веднъж в администрациите.</p>
<p>
	&bdquo;Не бива да ни се налага всеки път, искайки услуга от държавата или общината, да ни карат да я даваме отново&rdquo;, обясни той по време на представянето. Желязков специално подчерта, че в Закона за електронното управление изрично са предвидени санкции за чиновник, поискал повторно от хората данни, налични в системата.</p>
<p>
	<strong>Проверяват за картел и компании за лекарства и застрахователи</strong><br />
	<em>в. 24 часа</em></p>
<p>
	Комисията за защита на потребителите ще проверява дали има скрити споразумения между компаниите за лекарства и застрахователите. На заседание на парламентарната икономическа комисия в сряда председателят на КЗК Юлия Ненкова съобщи, че предстои да бъдат проверени за картел 17 области. Никой от депутатите обаче не е попитал кои ще са те. &ldquo;24 часа&rdquo; научи от свои източници, че застрахователните и фармацевтичните компании ще са сред тях.</p>
<p>
	Антимонополният орган ще проследи цените на лекарствата на дребно и едро и дали има скрити споразумения между компаниите. От КЗК вече обявиха резултатите от секторния анализ на конкурентната среда на застрахователната дейност. В края на септември стана ясно, че са установени условия за нарушения между девет застрахователни компании и техни посредници.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
