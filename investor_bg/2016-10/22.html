

	<div class="art">
		<div id="article_text" class="s4" itemprop="articleBody">
			
			
			<p>
	<strong>Втората студена война</strong><br />
	<em>в. Капитал</em></p>
<p>
	На конференцията по сигурността в Мюнхен през февруари руски представител попитал полския външен министър: &quot;Добре, а каква е нашата част от Европа?&quot; Без много да се замисля, полският ръководител отговорил: &quot;Вашата част от Европа е... Русия.&quot; Краткият диалог дава добра отправна точка за разбирането на политическото напрежение, което Русия върна на международната сцена четвърт век след разпадането на Съветския съюз и края на студената война.</p>
<p>
	Заради безпрецедентното след Втората световна война нарушаване на международното право в Европа с анексирането на Крим през 2014 г. ЕС и САЩ наложиха на Москва санкции, под които попаднаха руски политици, бизнесмени, държавни и частни компании. Руският президент Владимир Путин отвърна с ембарго на стоки от ЕС и Америка. Споразумението в Минск замрази военните действия на проруските сепаратисти в Източна Украйна, но трайна и мирна развръзка на хоризонта все още няма.</p><div id="adoceaninvestorbgtclinofuhd"></div>
<script type="text/javascript">
/* (c)AdOcean 2003-2016, investor_bg.Investor.bg.Investor Bulgaria.InArticle Zone Bulgaria */
ado.slave('adoceaninvestorbgtclinofuhd', {myMaster: 'IP0Ala9cN2SF08czBOi.5I0pUd4GeycwC_B6E3wD_mr.v7' });
</script>
<p>
	<strong>На полуфинала за Банка &quot;Виктория&quot;</strong><br />
	<em>в. Капитал</em></p>
<p>
	Само допреди няколко месеца микроскопичната и практически нефункционираща банка &quot;Виктория&quot; бе определена от финансистите като &quot;бързо развалящ се актив&quot; и бе въпрос на време БНБ да обяви края й. За това спомогна мудността на синдиците на банката-майка КТБ, която при фалита си завлече със себе си и последната си придобивка, финализирана дни преди краха от юни 2014 г. Вместо да форсират продажба веднага след обявяването на фалита на КТБ, това се случи едва в края на 2015 г., когато, осакатена от най-ценните си портфейли и обезкръвена откъм клиенти, тя произвеждаше единствено разходи и загуби.</p>
<p>
	И нормално, при такъв лош търговски вид шансовете за намиране на читав купувач не изглеждаха големи. Мижавият интерес, който проявиха няколко играча, отдавна известни с желанието си да се доберат до банков лиценз, водеше до дилемата кое би било по-добре в случая: да се прекрати и без това безсмисленото й за пазара съществуване или да се даде на един от кандидатите само и само за да се вземат някакви пари. Ненадейно обаче консултантът по продажбата, АФА, измисли хитър начин за удължаване на живота на ТБ &quot;Виктория&quot;, така че тя да доживее до края на банковите стрес тестове - при безкешова за майката операция бе вдигнат капиталът на &quot;Виктория&quot; с 30 млн. лв. Това осигури необходимото време и когато независимият одиторски преглед приключи, стана ясно, че банката не е съвсем за отписване.</p>
<p>
	Видяха го осем кандидат-купувача, които заявиха интерес за участие в търга до средата на септември. А месец по-късно става ясно, че два от тях - Българо-американска кредитна банка (БАКБ) и Търговска банка Д, получават благословията на регулатора и продавачите да продължат в следващия кръг на процедурата.</p>
<p>
	<strong>България се изложи с полупразен щанд на Панаира на книгата във Франкфурт</strong><br />
	<em>в. Сега</em></p>
<p>
	България се представя с полупразен щанд на едно от най-значимите културни събития в света - Панаира на книгата във Франкфурт, Германия. За това алармира в социалните мрежи Манол Пейков, управител на издателство &quot;Жанет 45&quot;. Участието на родни издатели трябваше да бъде подпомогнато от Изпълнителната агенция за малките и средни предприятия (ИАНМСП) с пари от оперативна програма &quot;Иновации и конкурентоспособност&quot;. Резултатът е пълен провал.</p>
<p>
	Участието на български фирми и оформянето на щандовете при изложения в чужбина по традиция са съпътствани от скандали и неефективно използвани средства. В случая големи български издателства са били възпрепятствани да участват заради къс срок за кандидатстване и неизпълними в този срок административни изисквания.</p>
<p>
	<strong>25 млн. лв. се въртят в любителския риболов</strong><br />
	<em>в. Монитор</em></p>
<p>
	Около 25 млн. лв. годишно е оборотът от любителския риболов у нас. Това съобщи за &bdquo;Монитор&ldquo; Румил Лачев, експерт към Български ловно-рибарски съюз. Той уточни, че точна статистика за приходите в сектора няма за разлика от други европейски държави. В постъпленията влизат както парите за ловен билет, така и допълнителни харчове за въдици, макари, влакна, куки, захранка и стръв. По-точна статистика и отчетност има в приходите от риболовни билети, които се издават от Изпълнителната агенция по рибарство и аквакултури (ИАРА).</p>
<p>
	От началото на годината до края на септември 2016 г. са издадени 200 хил. билета, постъпленията от тях са 2,214 млн. лв.&nbsp;За сравнение през миналата година приходите са били 2,986 млн. лв., които са събрани от повече от 216 хил. издадени билета. Информацията на ИАРА показва, че най-голямо търсене на билети има в началото на годината. Обикновено любителите търсят документ с валидност една година. Според Румил Лачев у нас има над 300 хил. любители рибари, а сдруженията им в страната за повече от 150.</p>
<p>
	<strong>Завод за компост за 10 млн. лева отваря в Карнобат</strong><br />
	<em>в. Монитор</em></p>
<p>
	В Карнобат се готви строежът на най-модерния завод за компостиране на Балканския полуостров. Инвеститорът &ldquo;Агрошанс Комерс&rdquo; е обявил пред община Карнобат и РИОСВ-Бургас намерението си за изграждане на съоръжение с най-съвремената технология в световен мащаб. Вложението ще бъде в размер на 10 милиона лева, като по-голямата част от парите ще бъдат осигурени от инвеститора. Ще има и европейско съфинансиране поради иновативния характер на съоръжението.</p>
<p>
	Заводът ще работи с най-модерната американска технология за бързо компостиране, при което времето, нужно за превръщането на отпадъците в компост, се намалява от 3 месеца на 3 денонощия, като се избягва всякаква миризма и влияние върху околната среда.</p>
<p>
	<strong>Правят регистър на онлайн търговците на храни</strong><br />
	<em>в. Труд</em></p>
<p>
	Производители, преработватели и търговци на хранителни продукти от цялата страна се събраха на двудневна конференция във Велико Търново, в хода на която бяха обсъдени новите изменения в Закона за храните. Законодателните промени целят да актуализират действащия до момента текст с Европейските насоки към производителите. В хода на събитието бяха представени изискванията към продукти по държавен стандарт &bdquo;Стара планина&rdquo;.</p>
<p>
	Новият Закон за храните цели да замени досега действащото законодателство, което функционира от 1999 г, което е много преди членството на България в Европейския съюз.</p>
<p>
	<strong>По 10 гръцки фирми се изнасят на ден към България</strong><br />
	<em>в. 24 часа</em></p>
<p>
	По над 10 гръцки фирми напускат всеки ден граничния с България район Еврос, става ясно от данни, изнесени от гръцкото посолство в София. Някои от тях фиктивно, но повечето съвсем реално изнасят дейността си в България.</p>
<p>
	Според информация на търговския отдел на посолството регистрираните и активни фирми с гръцко участие през първото тримесечие на 2016 г. са около 15 000 в сравнение с 13 500 в края на 2015 г. и 9000 през 2013 г.</p>
<p>
	<strong>600 000 000 евро ще струва магистралата Русе - Търново</strong><br />
	<em>в. 24 часа</em></p>
<p>
	600 000 000 евро ще струва на държавата магистралата Русе &ndash; Велико Търново, стана ясно на областна комисия в дунавския град. Парите трябва да дойдат от европрограми и от бюджета.</p>
<p>
	До изтичането на 2016 трябва да бъде готова и оценката за въздействие върху околната среда. Следват процедурите по отчуждаване, чиито евентуални обжалвания не спират изпълнението на обектите от национално значение. В средата на следващата година би следвало да бъде обявена процедурата по избор на изпълнител за обекта.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
