

	<div class="art">
		<div id="article_text" class="s4" itemprop="articleBody">
			
			
			<p>
	<strong>37 нови лекарства се плащат от обществените фондове, 15 са изтеглени</strong><br />
	<em>в. Капитал Daily</em></p>
<p>
	Общо 37 нови лекарства са включени в позитивния лекарствен списък (на медикаментите, които се плащат от здравната каса, болниците и здравното министерство) през миналата година, съобщи проф. Николай Данчев, председател на Националния съвет по цени и реимбурсиране на лекарствените продукти по време на годишната здравна конференция на в-к &quot;Капитал&quot;. Сред новите попълнения има 4 лекарства за редки заболявания. В същото време от списъка през миналата година са изключени общо 15 вида лекарства.</p>
<p>
	<strong>&quot;Кока-Кола Хеленик&quot; разширява сервизния си център</strong><br />
	<em>в. Капитал Daily</em></p><div id="adoceaninvestorbgtclinofuhd"></div>
<script type="text/javascript">
/* (c)AdOcean 2003-2016, investor_bg.Investor.bg.Investor Bulgaria.InArticle Zone Bulgaria */
ado.slave('adoceaninvestorbgtclinofuhd', {myMaster: 'IP0Ala9cN2SF08czBOi.5I0pUd4GeycwC_B6E3wD_mr.v7' });
</script>
<p>
	&quot;Кока-Кола Хеленик бизнес сървисиз организейшън&quot;, която предоставя услуги в сферата на финансите и обработката на данни за компании от групата на производителя на безалкохолни напитки, ще разшири съществуващия си център в България. Компанията ще инвестира 1.1 млн. лв. в проекта и ще открие 164 нови работни места. За разлика от повечето центрове за споделени услуги в случая става дума за висококвалифицирани специалисти.</p>
<p>
	<strong>Съдът отряза ЦИК за ограниченията при медийните пакети</strong><br />
	<em>в. Сега</em></p>
<p>
	Върховният административен съд (ВАС) отмени решението на ЦИК регионални и интернет медии да нямат право да кандидатстват за медийните пакети на стойност 40 000 лв., които държавата отпуска на партии без субсидия и на инициативни комитети, за да агитират на вота. Това съобщиха от ВАС за &quot;Сега&quot;. Решението е окончателно. Жалбата срещу ЦИК бе подадена от Единната народна партия във вторник. В нея се казваше, че с действията си &quot;ЦИК ограничава всички регионални медии - електронни и печатни, както и всички интернет сайтове, някои от които отдавна са надскочили &quot;националния обхват&quot; и са с международно разпространение, ако в ХХI век може да се използват такива понятия, характерни за миналия век&quot;.</p>
<p>
	<strong>Инспектори тръгват на лов за коли замърсители</strong><br />
	<em>в. Сега</em></p>
<p>
	Акция срещу колите замърсители на въздуха започва днес на един от главните входове на София. За това съобщиха вчера организаторите от две неправителствени организации - &quot;Диабет тип 2&quot; и асоциация &quot;Коалиция за климата - България&quot;. Заедно с инспектори от столичната &quot;Пътна полиция&quot; и изпълнителна агенция &quot;Автомобилна администрация&quot; (бившата ДАИ) те ще спират коли за проверка на отработените газове.</p>
<p>
	<strong>НЗОК отложи допълнителни средства на 40 болници</strong><br />
	<em>в. Сега</em></p>
<p>
	Здравната каса засега няма да отпусне допълнителни средства на 40 болници. От стенограмата от последното заседание на Надзорният съвет на НЗОК в края на септември става ясно, че членовете му са отложили финансовите инжекции по настояване на министъра на здравеопазването Петър Москов, който в писмо до институцията посочва, че допълнителното финансиране не е достатъчно мотивирано.</p>
<p>
	Надзорниците предлагат увеличение на утвърдените месечни бюджети на лечебни заведения в 7 области със средно 31%. Според Москов обаче разликата в предлаганото увеличение за отделните болници е драстична, поради което не се открива &quot;нито общ модел, нито обща логика както на териториален принцип, еднакъв за цялата държава, така и на регионален принцип&quot;.</p>
<p>
	<strong>Шефове назначават служителки с декларация &bdquo;бременност&ldquo;</strong><br />
	<em>в. Монитор</em></p>
<p>
	Фирми наемат нови служителки само след подписана декларация, в която жените заявяват, че в следващите 2 г. няма да забременяват. За тази схема алармираха юристи пред &bdquo;Монитор&ldquo;.</p>
<p>
	&bdquo;Имаме данни за два случая, когато при кандидатстване за работа две жени са били предупредени, че това е политиката на фирмата и ако не подпишат декларацията, няма да бъдат назначени&ldquo;, обясни адвокат Станислав Найденов. По думите му така работодателят се застрахова от текучество на кадри заради отпуск по майчинство.</p>
<p>
	&bdquo;На фона на приетия Закон за равенството между половете някои работодатели принуждават жените да избират между кариерата и семейството&rdquo;, заяви още Найденов. Според юриста уволнените заради неспазването на декларацията могат да заведат дело срещу началника си, но успехът им е под въпрос.</p>
<p>
	<strong>Рестарт за търга за Летище Пловдив с редуцирани условия</strong><br />
	<em>в. Монитор</em></p>
<p>
	Рестарт с редуцирани изисквания за ниво на оператор се готви за Летище Пловдив. Това стана ясно от думите на министърът на транспортна Ивайло Московски пред депутати от ресорната парламентарна комисия. Причината за промяна в търга е, че в определения срок за подаване на оферти нямаше подадено нито едно предложение за стопанисване на аеропорта. Министърът обясни, че в един акт на министерски съвет ще се обяви прекратяването на сегашната процедура и стартиране на нова.</p>
<p>
	Междувременно сме дали документацията на нашите консултанти, които подготвяха и този търг, уточни Московски. По думите му най-вероятно някои от условията и критериите ще бъдат променени, като те няма да са в частта засягаща инвестиции и концесионни такси. Министърът обясни, че към условията за товарооборот и пътникопоток, които са били заложени, никой оператор не е проявил интерес.</p>
<p>
	<strong>&bdquo;Газпром&ldquo; ще използва тръбите в Черно море от &bdquo;Южен поток&ldquo; за &bdquo;Турски поток&ldquo;</strong><br />
	<em>в. Труд</em></p>
<p>
	Положените в рамките на &bdquo;Южен поток&ldquo; тръби за строителството на газопровода по дъното на Черно море продължават да са годни за употреба и могат да бъдат използвани при реализирането на &bdquo;Турски поток&ldquo;, каза пред журналисти заместник-директора на департамента по експлоатация на газопроводите в &bdquo;Газпром&ldquo; Сергей Алимов, предаде &bdquo;РИА Новости&ldquo;, цитирана от &bdquo;Фокус&ldquo;.</p>
<p>
	През декември 2014 г., заради неконструктивната позиция на ЕС, Русия обяви отказа си от &bdquo;Южен поток&ldquo;, който трябваше да мине през България, Сърбия и Унгария.</p>
<p>
	<strong>Започна процедурата за затварянето на ВЕЦ-а, който унищожи рибата в река Ботуня</strong><br />
	<em>в. 24 часа</em></p>
<p>
	Вече е даден ход на процедура по отнемане разрешителното за дейност на водно-електрическа централа &quot;Луна&quot;, която предизвика екокатастрофа в река Ботуня, съобщиха от Басейновата дирекция в Плевен за БНР.</p>
<p>
	На 16 септември след подадени сигнали експерти на Регионалната инспекция във Враца установяват, че реката е силно замърсена от тиня и наноси, както и че се усеща остра миризма. Констатирано е, че се извършва неправомерно изпускане на наносни отложения, натрупани във водното огледало на централата.</p>
<p>
	<strong>27 BG фирми искат да изнасят в Русия</strong><br />
	<em>в. 24 часа</em></p>
<p>
	Към момента 27 български предприятия от хранителната индустрия са проявили интерес за износ в Русия след падане на ембаргото. Това съобщи министърът на земеделието Десислава Танева след среща в Москва с руския ѝ колега Александър Ткачов. Двамата са обсъдили възможността фирмите да преминат предварително одобрение.</p>
<p>
	&ldquo;За нас е много важно българските предприятия да имат нужните сертификати за износ на стоки към Русия и да преминат през всички процедури още докато действа ембаргото&rdquo;, заяви Танева. По този начин те няма да имат пречка да започнат експорт веднага след падане на ограниченията.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
