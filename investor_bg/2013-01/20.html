

	<div class="art">
		<div id="article_text" class="s4">
			
			
			<p>
	<strong>Дянков: Икономическият преход ще завърши след още два дясноцентристки мандата</strong></p>
<p>
	<em>в. Капитал Daily</em></p>
<p>
	В България голямата криза ще отмине когато икономическият преход, който за разлика от политическия, започнал едва през 2009 г., наистина завърши, а затова трябват още два мандата на дясноцентристки правителства, заяви финансовият министър Симеон Дянков в интервю за ТВ7.</p>
<p>
	Дянков изрази надежда, че при разглеждане на президентското вето върху Закона за насърчаване на инвестициите ще бъде взето предвид предложението на финансовото министерство сумата, при която се дава право на чужденци на постоянно пребиваване в страната да бъде намалена на 300 хил. лв. Първоначалната идея на ведомството му беше сумата да е половин милион лева. Намалението, според него, ще доведе до &quot;още по-голямо желание&quot; у украинци, руснаци и др. да купуват жилища у нас.</p>
<p>
	Като успех на управляващите и конкретно на НАП Дянков посочи намаления до 30 дни срок за връщане на ДДС на фирмите освен в случаите, когато при ревизия се оказва, че съответната фирма &quot;не е изрядна&quot;. До месец щял да е готов анализ дали за данъкоплатци, които в няколко поредни години си плащат редовно дължимите данъци, този срок не може да се свали на 10 дни.</p>
<p>
	Като ефект от свързването на касовите апарати онлайн с данъчните, Дянков посочи, че това е вкарало в бюджета допълнително 150 млн. лв. през 2012 г., макар че мярката е влязла за всички от пролетта. Според него за цяла година ефектът от това би бил 200-300 млн. лв. повече в хазната.</p>
<p>
	В момента България дължи около 60 милиона долара данъци за нейни имоти в Ню Йорк и Берлин, които не са плащани с години, потвърди още Дянков. Министерството на външните работи не е плащало дължимите данъци около 30 години в САЩ и около 10-11 години &ndash; тези за посолството в Германия.</p>
<p>
	<strong>Борисов търси златното сечение за Банско</strong></p>
<p>
	<em>в. Новинар</em></p>
<p>
	Да се намери правилното сечение между интересите на местните и еколозите за Банско. Това заръчва премиерът Борисов на заседанието на кабинета, става ясно от стенограмата. Поводът за коментара му е желанието на местните да се изгради втори лифт в Банско, срещу което еколозите са категорично против.</p>
<p>
	По думите на Борисов обаче втори лифт е задължителен. Скиорите чакали с часове, което пък водело до отлив на туристи. Според него докато няма втори лифт в Банско, скиорите ще ходят в Австрия. &bdquo;След две-три години, ако така върви, пистите ще западнат по простата причина, че хората искат да карат ски, да направят 10, 15, 20 спускания за кратко време, а като зачакат два часа на лифта&hellip;&rdquo;, коментира Борисов.</p>
<p>
	Премиерът заръчва на министрите да съберат двете страни в спора и да търсят баланс. Според него ако се пуска допълнителна писта, тя непременно трябва да е на мястото на някоя стара. Ако се отсече дърво пък, да се посадят нови сто. &quot;Трябва да се правят пътища, Лили. Така че асфалт не се яде, но без асфалт няма ядене&quot;, обърна се Борисов към министър Павлова.</p>
<p>
	<strong>Асен Гагаузов: ЕРП-тата трябва да се национализират</strong></p>
<p>
	<em>в. Стандарт</em></p>
<p>
	Електроразпределителните предприятия трябва да се национализират отново. Това обяви пред журналисти в Сливен бившият министър на регионалното развитие и настоящ депутат от БСП Асен Гагаузов.</p>
<p>
	Вижте си сметките за ток - 60 % е за пренос на енергия, а останалите 40 е цената на тока. Никъде го няма това. Жив грабеж е, каза Гагаузов.</p>
<p>
	Той е категоричен, че приватизираните по време на правителството &quot;Сакскобургготски&quot; ЕРП-та отново трябва да станат държавна собственост.</p>
<p>
	От БСП-Сливен припомниха, че въпросът е бил обсъждан на заседание на националния съвет на партията през месец декември миналата година.</p>
<p>
	<strong>И строежът на нов реактор в &quot;Козлодуй&quot; трябва да се съгласува с Европа</strong></p>
<p>
	<em>в. Сега</em></p>
<p>
	&quot;Ако България реши да строи нов реактор в Козлодуй вместо в Белене, то трябва да уведоми Европейската комисия. Това ще се разглежда като нов инвестиционен проект и той трябва да бъде съгласуван с комисията. Тя ще проучи всички негови аспекти съгласно договора за Евроатом&quot;. Това е заявил вчера еврокомисарят по енергетиката Гюнтер Йотингер пред Медиапул в отговор на въпроси за насрочения за 27 януари национален референдум в България.</p>
<p>
	Еврокомисарят напомня, че индивидуално решение на всяка страна - член на ЕС, е дали да използва ядрена енергия и да строи специфични електроцентрали, но само ако са спазени всички законови изисквания на национално и европейско ниво. Отговорността за безопасността на съответната ядрена централа се носи от нейния оператор под контрола на националния регулаторен орган.</p>
<p>
	&quot;Позицията на ЕК е, че за новите ядрени централи трябва да се използват най-добрите налични технологии, независимо от коя държава произхождат&quot;, посочва още Йотингер. И допълва, че след проведените в Европейския съюз стрес тестове на АЕЦ, в момента ядрените оператори на страните членки разработват национални планове за действие, които ще бъдат прегледани и на европейско ниво. Заедно с това ЕК се готви да преразгледа и да затегне действието на съществуващата директива в областта на ядрената безопасност.</p>
<p>
	Евкомисарят подчертава още, че дискусията за възможна нова ядрена централа в България не трябва да повлияе на продължаващите дейности по извеждането на затворените 4 малки блока в &quot;Козлодуй&quot;.</p>

			<div style="display: block; clear: both; padding-top: 10px;"><i>По статията работи: <a href="znvygb:iragfvfyni.qlnpxbi@vairfgbe.ot" id="worker_creator_email">Венцислав Дяков</a></i></div>		</div>
	</div>

	