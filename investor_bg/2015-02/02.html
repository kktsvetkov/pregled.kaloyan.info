

	<div class="art">
		<div id="article_text" class="s4" itemprop="articleBody">
			
			
			<p>
	<strong>Банките ще бъдат проверени от чужди одитори</strong><br />
	<em>в. Капитал Daily</em></p>
<p>
	Активите на банките в България ще преминат през цялостна външна оценка, за да се прецени тяхното качество. Това каза за &quot;Капитал Daily&quot; финансовият министър Владислав Горанов. Одитът няма да се извършва от Българската народна банка (БНБ), която и сега по закон трябва да прави месечни доклади за състоянието на активите. &quot;За извършването на оценката Министерството на финансите ще търси компаниите, които правиха одита на европейските банки преди присъединяването им към банковия съюз през миналата година&quot;, обясни министърът.</p>
<p>
	Външната оценка ще се прави, за да се върне доверието в банковата система, обясни Горанов. То се загуби, след като БНБ допусна години наред КТБ да раздава кредити на свързани лица без обезпечение. Сега централната банка няма как да убеди обществото, че надзорът не е допуснал подобни практики и в други финансови институции. По думите на Владислав Горанов в предстоящия външен одит участието на БНБ ще е ограничено до създаване на екип, който да направи заданието към проверяващите.</p>
<p>
	<strong>Радослав Миленков е фаворит за управление &quot;Банково&quot; в БНБ</strong><br />
	<em>в. Капитал Daily</em></p>
<p>
	Радослав Миленков, председател на Фонда за гарантиране на влоговете в банките (ФГВБ), е фаворитът на ГЕРБ за ръководител на управление &quot;Банково&quot; в БНБ, научи &quot;Капитал Daily&quot; от свои източници във финансовите среди. Постът ще бъде овакантен съвсем скоро, тъй като сегашният член Димитър Костов ще поеме надзора над банките. Номинацията му вече е внесена в парламента от управителя на Българската народна банка (БНБ) Иван Искров. Рокадите идват, след като депутатите отстраниха от поста подуправител Цветан Гунев.<br />
	Новият надзорник</p>
<p>
	Кандидатурата на Костов трябва да бъде гласувана от Народното събрание (първо на бюджетна комисия), но тъй като Искров не е направил друга номинация, народните представители реално нямат избор. Костов вече беше подкрепен публично от Горанов. &quot;Той е един доказан професионалист и в момента, когато трябва да си подредиш къщата, избираш най-доброто, с което разполагаш&quot;, коментира финансовият министър след изслушването в бюджетна комисия в четвъртък. От друга страна, Радослав Миленков беше поздравен от Горанов преди седмици за &quot;отличната организация на процеса по изплащането на гарантираните депозити в КТБ&quot;.</p>
<p>
	<strong>Кабинетът отваря нова врата за корупция в държавните фирми</strong><br />
	<em>в. Сега</em></p>
<p>
	Спорни промени в Закона за държавната собственост, които отварят широко вратата за безпринципни решения и корупция в държавните предприятия и фирми, е одобрил кабинетът на последното си заседание. Според тях държавните фирми ще могат да се сдружават без конкурсна процедура с частни компании по свой вкус, ако се нуждаят от партньор за участие в обществени поръчки. Избор без конкурс ще може да се прави дори и по проекти, финансирани от ЕС, ако финансиращият орган изисква сключване на подобно споразумение. Промените са били приети по предложение на транспортното министерство, без дебат, на фона на вече обявени от транспортния министър Ивайло Московски намерения за стартиране на крупни публично-частни партньорства в сектора.</p>
<p>
	В момента предприятия и фирми с над 50% държавно участие могат да участват в смесени компании или да развиват съвместна дейност по договор с частни дружества само ако тези партньори са избрани по реда на Закона за обществените поръчки (ЗОП). Това изискване е съвсем прясно - от януари 2013 г., и бе повод за гордост в предходния кабинет на Бойко Борисов. Едва година по-късно обаче правителство, начело отново с Бойко Борисов, предлага то да бъде отменено с аргумента, че прави фактически невъзможно фирмите да се сдружават с частници и да участват в процедури за обществени поръчки. Според официалното прессъобщение на МС няма как държавните фирми да спазват тези правила, защото сроковете при започнала процедура по ЗОП не го позволяват. Дори при най-дългия за подаване на оферта - 52 дни, няма начин заинтересуваната държавна фирма междувременно да проведе конкурс и да си избере партньор, с който да участва, изтъкват от МС.</p>
<p>
	<strong>Една трета от новите пенсии са инвалидни</strong><br />
	<em>в. Сега</em></p>
<p>
	Значително повече хора са намерили начин да се пенсионират миналата година, когато пенсионната реформа бе замразена и до последния момент нямаше никаква яснота какви ще са условията през тази година. 99 379 българи са се пенсионирали за цялата минала година, което е с 22.2% повече спрямо 2013 г., показва справка на Националния осигурителен институт.</p>
<p>
	Броят на инвалидните пенсии продължава да заема значителен дял от всички новоотпуснати пенсии - през 2014 г. всяка трета нова пенсия е инвалидна. 30 147 българи са се възползвали от тях поради общо заболяване, което е 33.3 на сто от всички пенсии. За сравнение през 2013 г. делът им е бил дори по-голям - над 39 на сто. Като брой обаче м.г. печели с 1930 инвалидни пенсии повече спрямо предходната. През м.г. са отпуснати и 41 334 социални пенсии за инвалидност. Те са в размер на 25 на сто към пенсията и се дават на хора с над 70% инвалидност. Тук увеличението е с 3 на сто за една година.</p>
<p>
	<strong>Военните може да поискат помощ от НАТО за охрана на небето</strong><br />
	<em>в. Сега</em></p>
<p>
	Заради лошото състояние на бойната ни авиация в Министерството на отбраната (МО) е обсъждана възможността да бъде поискана помощ от НАТО за охрана на въздушното пространство. Това научи &quot;Сега&quot; от източници от МО.</p>
<p>
	За този сценарий неофициално се говори от няколко месеца. Причината е, че от май Военновъздушните сили (ВВС) може да останат само с два летящи самолета МиГ-29. За тази опасност алармира в края на миналата седмица командващият ВВС ген. Румен Радев. Само с два летящи изтребителя България няма да може да изпълнява задачите си по Air Policing - мирновременна дейност по охрана на въздушното пространство, осъществявана в Интегрираната система за противовъздушна отбрана на НАТО.</p>
<p>
	<strong>Пенсионните фондове донесоха 4,3% доход</strong><br />
	<em>в. Стандарт</em></p>
<p>
	Частните пенсионни фондове постигнаха средна доходност от 4,33% от управлението на парите за старини през 2014 г. след като се приспаднат всички такси, сочат изчисления на в. &quot;Стандарт&quot; на база данните на Комисията за финансов надзор. Това е много добър резултат като се има предвид, че инфлацията през миналата година е минус 0,9%, а лихвите по банковите депозити на гражданите са двойно по-ниски от постигнатата от фондовете доходност.</p>
<p>
	Всъщност реалната доходност от управлението на парите е различна за всеки човек, тъй като зависи и от натрупаната сума по партидата му и вноските, които се правят всеки месец. Всеки осигурен в универсален пенсионен фонд (УПФ) има средно по 1881,31 лв. в личната си партида, сочат последните официални данни на КФН.</p>
<p>
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
