

	<div class="art">
		<div id="article_text" class="s4" itemprop="articleBody">
			
			
			<p>
	<strong>Частните училища ще получават субсидия само за обучение</strong></p>
<p>
	В. Сега</p>
<p>
	Частните училища ще получават средства от държавата само за обучението на децата, каза председателят на парламентарната комисия по образование Милена Дамянова (ГЕРБ) на среща с директори на учебни заведения от Велико Търново. Частните детски градини и училища няма да получават средства за целодневно обучение, за извънкласни дейности, нито за работа с деца със специални образователни потребности.</p>
<p>
	За тези училища не е предвидено също така да се отпускат и бонуси за добри образователни резултати, стана ясно от изказването на Дамянова, която е вносител на законопроекта за училищно образование. Тя припомни, че извън делегираните бюджети са предвидени редица добавки за държавните и общинските училища - например за условно постоянни разходи отопление. Тези суми няма да се влияят от броя на децата. Добавките бяха въведени при правителството &quot;Орешарски&quot; и покриват разходи за поддръжката на сградата и материално-техническата база на училищата, такса смет, отоплението и др. Едно училище може да получи до 27 хил. лв.</p>
<p>
	Финансирането на частните училища бе една от спорните теми при обсъждането на законопроекта на първо четене в пленарна зала преди седмица. Въпреки критиките отляво проектът мина с гласовете на ГЕРБ, Реформаторския блок, Патриотичния фронт и АБВ. Вече тече срокът, в който преди обсъждането на второ четене депутатите могат да направят свои предложения по текстовете на проекта.</p>
<p>
	<strong>Близо 900 000 души чакат яснота за данъчното облекчение за бедни</strong></p>
<p>
	В. Сега</p>
<p>
	Въпреки наближаването на срока за подаване на данъчните декларации за 2014 г. неяснотата около ползване на данъчното облекчение за бедни остава на дневен ред. По внесения от БСП тълкувателен закон за това кой има право на тази отстъпка няма никакво движение, дори и в посока за заемане на ясна позиция за отхвърлянето му. В същото време разчетите на финансовото министерство показаха, че проблемът касае огромен брой българи.</p>
<p>
	Според данните на МФ броят на хората, които отговарят на условието за максимален годишен доход от 4080 лв. за 2014 година, възлиза на 890 000. Всичките тези хора покриват подоходния критерий. Не е ясно обаче кои от тях отговарят на останалите условия - за вида на придобитите доходи. Съгласно настоящата редакция на законовите текстове право да ползват отстъпката имат само данъкоплатците, които са получавали единствено трудови доходи. Те не следва да имат никакъв друг доход, включително и необлагаем като детски добавки, обезщетения за безработица и др. По прогнозни изчисления на НАП едва 10% от хората с доходи до 4080 лв. покриват това изискване, тоест право на данъчно облекчение биха ползвали само 89 000 души. БСП настоява този ограничителен режим за ползване на облекчението да бъде отменен и отстъпката да може да се ползва и при получавани необлагаеми доходи.</p>
<p>
	<strong>Президентът чака подходящ повод за свикването на съвета по сигурността</strong></p>
<p>
	В. Сега</p>
<p>
	Президентът Росен Плевнелиев ще свика Консултативния съвет по национална сигурност (КСНС) до месец и половина, но изчаква подходящ повод. Това стана ясно от обясненията на прессекретариата на държавния глава. За свикването на съвета настояха от Патриотичния фронт в края на миналата седмица във връзка с решението за разполагане на командно-контролен център на НАТО в София. Според патриотите това е начинът да се спрат спекулациите, че алиансът ни вкарва във война с Русия. Съпредседателят на ПФ Красимир Каракачанов обясни, че на заседанието си КСНС трябва да изготви и позиция за българите в Украйна, които търсят убежище в родината си.</p>
<p>
	От писмо, подписано от Валери Симеонов и Красимир Каракачанов, се разбира, че &quot;горещите&quot; теми трябва да са три - ситуацията в Украйна, усложнената ситуация в Близкия изток и очакваната нова бежанска вълна, както и състоянието на армията и готовността й да реагира на заплахите за сигурността на страната. Според държавния глава обаче тези поводи явно не налагат спешното свикване на консултативния съвет, така че ще се търси нов.</p>
<p>
	<strong>За фондовете и хората</strong></p>
<p>
	В. Капитал Daily</p>
<p>
	В декларация, публикувана на сайта на Българската асоциация на дружествата за допълнително пенсионно осигуряване (БАДДПО), по повод разкритията на &quot;Капитал&quot; за мащабите на инвестиции в свързани лица в някои от участниците на пазара се настоява, че всички дружествата спазват закона и интерпретирането на частични данни е некоректно. Документът, подписан от всичките девет дружества - членове на асоциацията, е в пет точки, които не опровергават фактологията, а виждат умишлен опит за създаване на &quot;мнение в широката общественост за системни нарушения в работата на пенсионните дружества, КФН и опосредствано на банките попечители и уронване на авторитета им с неясна за нас цел&quot;.</p>
<p>
	Част от твърденията в декларацията са странни, най-малкото доколкото противоречат с предишни изяви на някои от подписалите я. Не на последно място и самата Комисия за финансов надзор (КФН) при защитата си през последните седмици срещу критиките към работата й също твърди, че нееднократно е санкционирала пенсионни дружества за инвестиции в свързани лица. Което предполага да е имало и нарушения според нея.</p>
<p>
	<strong>Пускат 14 дружества за приватизация</strong></p>
<p>
	В. Стандарт</p>
<p>
	14 дружества с държавно участие се очаква да бъдат пуснати за приватизация през 2015 г. Планът за работа на Агенцията за приватизация през тази година ще бъде обсъден на следващото заседание на НС на ведомството. Шест дружества влизат в списъка на приоритетните проекти, по които АПСК ще работи за осъществяване на приватизационни продажби през 2015 г. Това са &quot;АДИС&quot;, &quot;Аудиовидео Орфей&quot;, &quot;Българска фондова борса&quot;, &quot;БДЖ-Товарни превози&quot;, &quot;Международен панаир - Пловдив&quot; и &quot;Овча купел&quot;.</p>
<p>
	Други приватизационни проекти, по които АПСК ще работи през 2015 г., са &quot;НИТИ&quot; ЕАД, гр. Казанлък (100% държавно участие); &quot;Булгарплодекспорт&quot; ООД, гр. София (99% държавно участие); ВМТ &quot;Орбита&quot; АД, гр. София (98,63%); &quot;Военно издателство&quot; ЕООД, гр. София (100%); &quot;Свободна безмитна зона-Бургас&quot; АД, гр. Бургас (19,45% държавно участие); &quot;Русалка&quot; ЕООД, гр. Варна (100%); &quot;Система за агропазарна информация&quot; ЕООД, гр. София (100%); &quot;Сортови семена Елит&quot; ЕАД (100%).</p>
<p>
	В Агенцията за приватизация вече има писма от министъра на финансите Владислав Горанов и от министъра на транспорта Ивайло Московски, които дават своето съгласие за стартиране на приватизационната процедура, съответно на БФБ и на &quot;БДЖ-Товарни превози&quot;.</p>
<p>
	<strong>Искат държавни пари за ремонт на Дунав мост</strong></p>
<p>
	В. Стандарт</p>
<p>
	Областният управител на Русе Стефко Бурджиев настоя за държавна инвестиция за основен ремонт на Дунав мост. По време на среща с депутатите от различните политически сили, той съобщи, че румънското транспортно министерство е отделило 30 млн.евро за ремонт на съоръжението, като с тези пари ще бъдат подменени и носещите плочи.</p>
<p>
	Бурджиев помоли депутатите да поискат чрез българските Министерство на транспорта и Министерство на регионалното развитие и благоустройството да се проучи възможността и България да задели средства за основен ремонт на Дунав мост. &quot;Когато е правен мостът, той е бил предназначен за осово натоварване най-много до 5 тона. Сега минават много по-тежки камиони, много повече на брой и мостът е в крайната си фаза на амортизация. Да не забравяме, че той е на 60 години&quot;, припомни Стефко Бурджиев.</p>
<p>
	<strong>Апетитните църковни имоти пак на мушка в парламента</strong></p>
<p>
	В. Стандарт</p>
<p>
	Затихналият скандал с апетитни имоти на вероизповеданията е на път отново да взриви крехкия мир между духовенство и светска власт. Поводът са претоплени поправки в ресорния закон, които предвиждат да се забрани на религиозните общности да възстановяват собствеността си върху имоти паметници на културата, които сега са държавна или общинска собственост. Проектът бе съживен от група соцдепутати начело с Димитър Дъбов. Същите поправки бяха внесени и в предишния парламент, в който управлението беше в ръцете на БСП и ДПС но доведе до напрежение между тях заради имоти, за които се бори мюфтийството.</p>
<p>
	Шефът на парламентарната комисия по вероизповедания Красимир Велчев /ГЕРБ/ коментира пред &quot;Стандарт&quot;, че не е запознат с проекта. &quot;Не сме обсъждали подобни предложения и няма да коментирам преди да се състои дискусия в парламентарната ни група&quot;, добави той.&nbsp;Близки до Светия Синод юристи обясниха, че законът ще се възприеме по-скоро като провокация. Тъй като съдебните дела за повечето имоти, които би засегнал, вече са на финала. И не може да действа със задна дата.</p>
<p>
	<strong>Компаниите масово сменят дизайна на сайтовете си</strong></p>
<p>
	В. Новинар</p>
<p>
	2015-а ще е годината на сериозно преобразуване на фирмените и новинарските сайтове. Целта е двойна. Колкото и чисто рекламно, така и функционално, се казва в доклад на български експерти от дигиталната сфера.<br />
	Първата причина е, че потребителите очакват все нови и нови въведения, за да не им омръзва да посещават сайтовете, втората, че посетителите все по-често са деца, които през живота си не са виждали аналогов фотоапарат например или не са прочели една книга на хартиен носител. Те са свикнали на различна динамика в интернет средата и налагат това като мода, което пък се възприема и от по-възрастните потребители. За да са в час с искането на потребителите, дизайнерите започват все повече да &bdquo;разчупват&quot; сайтовете. И се очаква това да ескалира през 2015 г.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
