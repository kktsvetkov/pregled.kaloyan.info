

	<div class="art">
		<div id="article_text" class="s4" itemprop="articleBody">
			
			
			<p>
	<strong>Банката за развитие ще рефинансира дружества с лоши кредити</strong><br />
	<em>в. Капитал Daily</em></p>
<p>
	Българската банка за развитие (ББР) ще рефинансира дружества с лоши кредити. За целта е променен уставът й, а инициативата е на финансовото министерство в качеството му на мажоритарен собственик. Обяснението е, че така държавната банка ще помага на бизнеси, за които има шанс да бъдат оздравени и по този начин ще се запазят работни места и производствен потенциал. Рискът е, че опцията може да се ползва за &quot;спасяване&quot; на близки до ръководството и управляващите бизнесмени.</p>
<p>
	<strong>София избра &quot;Трейс груп&quot; за ремонт на &quot;Цариградско шосе&quot; за около 10 млн.лв</strong><br />
	<em>в. Капитал Daily</em></p>
<p>
	Обединение на &quot;Трейс Груп Холд&quot; и на свързаната с нея &quot;Инжпроект&quot; ООД е класирана на първо място в търга за ремонт на две нови отсечки от &quot;Цариградско шосе&quot;. Информацията беше потвърдена от Столична община и представители на фирмата победител. Договорът с Обединение &quot;Цариградско&quot; все още не е подписан, защото в момента тече 14-дневния срок, в който участниците могат да обжалват.</p>
<p>
	<strong>И доброволчеството ще дава право на легален престой у нас</strong><br />
	<em>в. Сега</em></p>
<p>
	Всеки чужденец ще има право на удостоверение за продължително пребиваване у нас срещу повече от 30 дни доброволчество в рамките на една година. Това е залегнало в законопроект за доброволчеството, качен за обществено обсъждане в портала strategy.bg, който е изготвен от спортното министерство.</p>
<p>
	Законът дава възможност на граждани от трети страни или държави - членки на ЕС, да получават удостоверение за продължително пребиваване в страната, ако имат сключен договор за доброволчество. Проектозаконът регламентира два вида доброволчество - краткосрочно и дългосрочно.</p>
<p>
	<strong>Агенцията по храните избра за 1 ден доставчик на ваксина срещу &quot;син език&quot;</strong><br />
	<em>в. Сега</em></p>
<p>
	След месеци неуспешни опити да се намери фирма - доставчик на ваксина срещу болестта &quot;син език&quot;, покосила през миналата година 37 хиляди животни у нас, най-после вносителят е избран. &quot;От вчера (17 февруари т. г. - б. р.) имаме сключен договор за доставка на моновалентна ваксина&quot;, похвали се шефът на Българската агенция по безопасност на храните (БАБХ) проф. Пламен Моллов навръх 4-тия рожден ден на агенцията. Ваксината е произведена във Франция, но не е ясно дали фирмата доставчик също ще е френска. Засега името на фирмата не се съобщава.</p>
<p>
	<strong>С кола до Турция и Русия без такса &quot;Зелена карта&quot;</strong><br />
	<em>в. Стандарт</em></p>
<p>
	Българските коли и камиони ще могат да пътуват до Турци и Русия, без да се плаща допълнителна такса за &quot;Зелена карта&quot; към задължителната застраховка &quot;Гражданска отговорност&quot;. Това гласи проект за нов кодекс за застраховането, който е подготвен от Комисията за финансов надзор. Заедно с полицата по задължителната застраховка &quot;Гражданска отговорност&quot; шофьорите ще получават и сертификат &quot;Зелена карта&quot;, без да се събира допълнителна такса, пише в проекта. Така освен във всички страни от ЕС, както и в Андора, Швейцария и Сърбия, шофьорите ще може да пътуват с &quot;Гражданска отговорност&quot; без допълнителни такси и в страните, които членуват в системата &quot;Зелена карта&quot;.</p>
<p>
	<strong>Връщат чартърите от Холандия до Пловдив</strong><br />
	<em>в. Стандарт</em></p>
<p>
	Полетите от Холандия до Пловдив, които бяха спрени преди 15 години, може да бъдат възобновени, съобщиха от летището под тепетата. В началото на тази седмица ръководството на аеропорта е провело разговори с холандска авиокомпания и е договорило връщане на чартърите. В срещата са участвали и туроператори от Холандия, които са заявили, че има интерес от страна на техните клиенти към ваканциите в България. Предпочитанията са към Пампорово и тъй като сезонът е в края си, полетите по всяка вероятност ще стартират в края на годината.</p>
<p>
	<strong>Руски олигарх вдига фабрика в Родопите</strong><br />
	<em>в. Стандарт</em></p>
<p>
	Руски олигарх с гръцки корен е на път да стане най-големият инвеститор в Кърджалийско. Иван Савидис закупи терен от 30 декара край село Подкова, за да вдигне тютюнева фабрика. Бизнесменът е един 30-мата най-богати руснаци според &quot;Форбс&quot;. През февруари 2006 г. списанието оцени състоянието на Савидис на 100 милиона долара. Роден е на 27 март 1959 година в населеното от понтийски гърци грузинско селце Санта. 21-годишен постъпва в Донската държавна цигарена фабрика в Ростов на Дон. Издига се от прост работник до зам.-директор. След това се хвърля в частния бизнес и оглавява компанията &quot;Донской табак&quot;, купува и летището в Ростов.</p>
<p>
	<strong>Софийският съд се пренася</strong><br />
	<em>в. Новинар</em></p>
<p>
	Започна най-голямото преместване на Районния съд в София. Институцията вече ще се помещава в зданието на бившето ГУСВ. Част от съдиите, държавните съдебни изпълнители и служителите още от понеделник са в сградата на бул. &bdquo;Цар Борис ІІІ&rdquo; 54.</p>
<p>
	От 4 март Трето гражданско отделение на Софийския районен съд също ще осъществява дейността си в същата сграда. Преместването му ще се осъществи на 26 и 27 февруари. Поради тази причина следващия четвъртък след 12 часа няма да се извършват справки по делата в сградата на ул. &bdquo;Съборна&rdquo; 9.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
