

	<div class="art">
		<div id="article_text" class="s4" itemprop="articleBody">
			
			
			<p>
	<strong>Жените вземат близо два пъти по-ниски пенсии от мъжете</strong></p>
<p>
	В. Сега</p>
<p>
	Жените получават близо два пъти по-ниски пенсии и по-ниски обезщетения от мъжете. За сметка на това живеят по-дълго и респективно получават по-дълго по-малка пенсия. Причините за това са, че жените работят за по-ниски заплати, защото обикновено са заети в такива отрасли, а и по-рядко заемат ръководни постове, пенсионират се обаче по-рано и още по-важно - с по-малко години осигурителен стаж. &quot;Склонни са да приемат по-ниско платена работа от мъжете. Професионалното им развитие често се възпрепятства поради семейни ангажименти и грижи за зависими членове на фамилията. Също така и феноменът &quot;стъклен таван&quot; не позволява на голяма част от жените да израстват в кариерата и да заемат по-добро място в обществения живот.&quot;</p>
<p>
	Това изтъкват от Националния осигурителен институт в анализ &quot;Джендър аспект на социалноосигурителните обезщетения за пенсии от Държавното обществено осигуряване&quot;. В него се сравняват данните за 2009 и 2013 г. Тенденцията за по-ниския размер на плащанията на жените е трайна. Затова от НОИ препоръчват мерки и политики, които да доведат до по-балансирано и хармонично съчетаване на професионалните или трудовите ангажименти със семейния живот, за да се намали разликата в заплащането и в обезщетенията и пенсиите.</p>
<p>
	<strong>Няма да има данъчни отстъпки за саниране с държавни пари</strong></p>
<p>
	В. Сега</p>
<p>
	Няма да има данъчни преференции в закона за санирани с държавни пари частни имоти. Това съобщиха от регионалното министерство пред в. &quot;Сега&quot; във връзка с информационната кампания, която върви по националната програма за енергийна ефективност. Поводът за обсъждане на темата са облекченията, които дава Законът за местните данъци и такси (ЗМДТ) за стимулиране на енергийната ефективност. Преди десетина дни от Националното сдружение на общините в България алармираха, че масовото обновяване на старите сгради и апартаментите в тях може да доведе до сериозен спад в общинските бюджети, ако бъде приложена преференцията.</p>
<p>
	&quot;Подготвя се поправка в закона, така че данъчната преференция да отпадне за имоти, санирани по националната програма, т.е. с държавни средства&quot;, обясни регионалният министър Лиляна Павлова. Идеята е да не се допуска двойна държавна помощ за едно и също нещо.</p>
<p>
	<strong>83% от фирмите са против вдигане на осигуровките</strong></p>
<p>
	В. Сега</p>
<p>
	83% от членовете на БТПП не одобряват идеята за ръст на осигуровките в следващите 11 години. Бизнесът е убеден, че вдигането на ставки би увеличило броя на хората, които крият доходи и които работят без трудов договор. Много от анкетираните споделят и опасението, че от ръста на осигуровките ще пострадат коректните работодатели.</p>
<p>
	Това показват резултатите от анкета на БТПП във връзка с предложенията за пенсионна реформа, които се обсъждат в работна група между представители на държавата, синдикати и работодатели. В проучването, осъществено по електронен път в периода 2 - 6 февруари 2015 г., участват фирми и браншовa организация със заети общо над 5 хил. души.</p>
<p>
	<strong>България e на опашката в ЕС по финансиране на образованието</strong></p>
<p>
	В. Сега</p>
<p>
	България остава далеч от европейските нива на финансиране на образованието, показва доклад на Брюксел за средствата, отпуснати за сектора от държавите в ЕС (без Германия, Португалия, Кипър, Лихтенщайн и Македония). През 2014 г. страната ни е отделила 1.566 млрд. евро - със 74 млн. евро повече спрямо предходната година. Според друг доклад на Еврокомисията бюджетът за образование и наука у нас като дял от БВП е 3.5%, докато средното за ЕС е 5.3 на сто. Така България остава на предпоследно място по финансиране на сектора. След нас е само Румъния, която отделя около 3% от БВП за образование и наука, сочат данните на ЕК. Бюджетът на северната ни съседка за м.г. е 4.7 млрд. евро.</p>
<p>
	<strong>Депутатите на Ковачки опитват да спасят топлофикациите му</strong></p>
<p>
	В. Капитал Daily</p>
<p>
	Закърпването на дупките в енергетиката неизбежно ще ореже приходите на някои от дружествата в сектора. В тази посока са част от внесените предложения на ГЕРБ за промени в Закона за енергетиката, според които задължението на НЕК да изкупува и неефективната енергия от когенерации ще отпадне. Така дружеството ще бъде разтоварено от над 100 млн. лв. разход годишно. Мярката ще засегне някои заводски централи и топлофикации, които не произвеждат само високоефективна електроенергия, сред които заводската централа на &quot;Видахим&quot; АД, която заедно с ТЕЦ &quot;Свилоза&quot; има едни и същи собственици, &quot;Лукойл енергия и газ България&quot;, както и топлофикациите, които все още са на въглища в Русе, Перник и Сливен, контролирани от Христо Ковачки.</p>
<p>
	Ответният удар на собствениците на тези централи не закъсня, като за целта в действие влязоха депутатите на партия &quot;Лидер&quot;, чийто неформален лидер е Ковачки. Така сред поправките в Закона за енергетиката се появиха предложения на Георги Недев, Стефан Кенов, Кънчо Филипов, Петър Петров, Христо Тодоров, както и на Росен Петров, който наскоро се отдели от &quot;България без цензура&quot;. Според едно от предложенията НЕК или съответното ЕРП трябва да изкупуват задължително не само високоефективната електроенергия, а и тази, която е необходима за експлоатацията на съоръженията, но не е високоефективна.</p>
<p>
	<strong>Нов собственик взе значителен дял в &quot;Петрол&quot;</strong></p>
<p>
	В. Капитал Daily</p>
<p>
	В &quot;Петрол&quot; АД вече има нов голям акционер - това е учредената през есента на миналата година &quot;Перфето консултинг&quot;. Дружеството вече разполага с 16.4%, след като купува акциите от &quot;Вип пропъртиз&quot; през борсата, като съобщението за сделката е от 12 февруари.</p>
<p>
	Компанията е собственост на Георги Пенчев. За него се знае малко, като освен че е собственик на учредената наскоро компания, той е и член на сдружение &quot;Футболен клуб Шабла&quot;. &quot;Перфето консултинг&quot; купува 17 530 517 броя акции от капитала на &quot;Петрол&quot; АД от &quot;Вип пропъртиз&quot;, като след продажбата на акциите участието на дружеството е станало 2.26%. Сделката най-вероятно е договорена и е минала на нерегулирания борсов пазар на 3 февруари. Това е причината стойността да е неизвестна - в момента пазарната стойност на една акция на &quot;Петрол&quot; на борсата е 1 лв., което означава, че пакетът би струвал 17.5 млн. лв. В договорените сделки обаче цената често е много различна от пазарната, а ако е между свързани лица, може да е и стотинки.</p>
<p>
	Интересно е, че сделката и промяната в дяловото участие не бяха отразени в седмичния бюлетин на Централния депозитар в понеделник миналата седмица. Това стана едва в петък, след като от &quot;Петрол&quot; съобщиха за промяната в акционерното участие.&nbsp;В момента &quot;Петрол&quot; е под контрола на бизнесмена Гриша Ганчев. Преди това за влияние върху компанията се бореха основните акционери Денис Ершов и Митко Събев, а след като го кредитира, за известно време компанията беше в орбитата на КТБ. Пред &quot;Капитал Daily&quot; Гриша Ганчев заяви, че не е запознат със сделката и целта на прехвърлянето на акциите остава неясна.&nbsp;</p>
<p>
	<strong>Търговци: Пазарът на зърно зависи от украинската криза</strong></p>
<p>
	В. Стандарт</p>
<p>
	Пазарът на зърно зависи от украинската криза, смятат търговци от Добрички регион. Според тях житото може както рязко да поскъпне, така и да поевтинее. За миналата седмица е отбелязан лек спад на цената на житото и царевицата, казаха още търговци. И допълниха, че понижението е с около 20 лева на тон. Цената на пшеницата е паднала от 380 лв. за тон на 360 лв. за тон, а царевицата от 280-300 лв./т на 280-260 лв. за тон. Засега единствено стабилна цена продължава да има слънчогледът - 660-680 лева за тон, казват още търговци, като добавят, че за момента търговията е вяла и има много слаб износ на зърно за страни от Европейския съюз, предимно по сключени договори.</p>
<p>
	<strong>Строят нови 1489 МВт &quot;зелени&quot; централи</strong></p>
<p>
	В. Стандарт</p>
<p>
	1489 мегавата нови мощности за производство на ток от възобновяеми енергийни източници (ВЕИ) ще бъдат пуснати в експлоатация у нас до 2024 г. Това гласи прогноза в новия проект на 10-годишен &quot;План за развитие на преносната електрическа мрежа на България за периода 2015-2024 г. Документът е изготвен от експертите на Електроенергийния системен оператор (ЕСО) и ще бъде обществено обсъден на 5 март, след което ще бъде изпратен за утвърждаване в ДКЕВР, съобщи изпълнителният директор на оператора Иван Йотов.</p>
<p>
	Само до края на тази година трябва да бъдат присъединени към електропреносната мрежа 124 МВт нови &quot;зелени&quot; централи, пише в плана. От тях 50 МВт ще са ветрогенератори, 42 МВт - фотоволтаици, 25 МВт - работещи с биомаса и 7 МВт - малки ВЕЦ-ове. Общо до края на 10-годишния период към мрежите на ЕСО и ЕРП-ата трябва да бъдат присъединени 680 МВт вятърни централи, 530 МВт - фотоволтаици, 195 МВт - ВЕЦ-ове и 85 МВт - биоцентрали.</p>
<p>
	<strong>160 000 руснаци по-малко на море у нас</strong></p>
<p>
	В. Стандарт</p>
<p>
	През 2015 г. ще има спад на руските туристи с около 160 000 души. Това прогнозира пред радио &quot;Фокус&quot; председателят на Регионалната туристическа камара в Бургас Иван Иванов. По думите му през миналата 2014 година 562 хил. руснаци са посетили Бургас. Тази година обаче се очаква 160 000 братушки по-малко да дойдат на море у нас. Основен проблем е качеството на нашия туристически продукт, каза Иванов. А другата причина е голямата девалвация на руската рубла в рамките на 30%, както и покачването на цената на нашия пакет със 150%.</p>
<p>
	<strong>Българите зад граница със 7 искания към властта</strong></p>
<p>
	В. Новинар</p>
<p>
	Българите зад граница отправиха 7 искания за законодателни поправки в отворено писмо до председателите на парламентарните групи и шефката на парламента Цецка Цачева.&nbsp;Временните обществени съвети на българите в чужбина настояват на първо място за създаване на Съвет по изпълнение на Стратегията за българите зад граница, в която да могат да участват и представители извън страната. Те смятат, че час по-скоро трябва да се проведат избори за Обществени съвети на българите извън страната към дипломатическите представителства, което по закон трябва да бъде организирано от Министерството на външните работи. Обществените съвети трябва да имат ролята на представителен консултативен орган на българите, живеещи извън страната. Те настояват и за по-скорошен избор чрез конкурс на председател на Държавната агенция за българите в чужбина.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
