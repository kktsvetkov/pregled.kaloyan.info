

	<div class="art">
		<div id="article_text" class="s4" itemprop="articleBody">
			
			
			<p>
	<strong>България залага на културен туризъм на големите борси в чужбина</strong></p>
<p>
	В. Сapital daily</p>
<p>
	Културно-историческият туризъм ще бъде основен акцент в представянето на България на големите туристически изложения в Берлин и Москва, които предстоят в следващите седмици. На тях България ще се рекламира с национални щандове, като за пръв път те ще бъдат изработвани от самите организатори на борсата, а не от наета за целта фирма. Това става ясно от информация на министерството на туризма, предоставена на &quot;Капитал Daily&quot;.</p>
<p>
	България ще продължи политиката си от последните години да представя възможностите за културно-исторически туризъм в страната. На предстоящите ключови туристически изложения през март - ITB в Берлин и MITT и Intourmarket в Москва, това ще бъде основният акцент заедно с възможностите за целогодишен туризъм, &quot;отчитайки спецификата и интересите на всеки отделен туристически пазар&quot;, съобщиха в отговор на въпроси от министерството на туризма. Засега най-много участници са поискали да се представят на изложението в Берлин - общо 50 туристически фирми, общини и сдружения, както и борсата MITT в Москва, където има досега 26 заявки. Традиционно най-слабият интерес е към изложението Intourmarket, което отново се провежда в руската столица с подкрепата на правителството на страната.</p>
<p>
	<strong>Жалба на &quot;Щрабаг&quot; замрази &quot;Хемус&quot;</strong></p>
<p>
	В. Стандарт</p>
<p>
	Процедурата за проектиране и строителство на участъка от автомагистрала &quot;Хемус&quot; от Ябланица до разклона Плевен/Ловеч бе замразена от НК &quot;Стратегически инфраструктурни проекти&quot; (НКСИП). Причината е жалба, подадена от компанията &quot;Щрабаг&quot; в Комисията за защита на конкуренцията, стана ясно от изявление на изпълнителния директор на НКСИП Антон Антов. &quot;Щрабаг&quot; настоява за прекратяване на процедурата с мотива &quot;липса на финансиране&quot;, обясни Антон Антов. Процедурата се замразява до решението на КЗК по жалбата.</p>
<p>
	НКСИП обяви двустепенен търг за доизграждането на участъка от магистрала &quot;Хемус&quot; в началото на тази година. Първият етап от конкурса, обявен през януари, трябваше да приключи във вторник.</p>
<p>
	<strong>Деца и безработни с швейцарски сметки</strong></p>
<p>
	В. Стандарт</p>
<p>
	Деца, студенти и безработни са сред българите със сметки в швейцарския клон на банка HSBC. Сензационната новина обяви пред &quot;Стандарт&quot; Джералд Уайлд, който оглавява международния консорциум на разследващите журналисти. Сдружението хвърли бомбата, като огласи, че 74 лица, свързани с България, държат 380 млн. долара в трезора. &quot;Разполагаме с всички имена, но няма да ги разгласим, докато не приключи разследването&quot;, каза Уайлд. Той обаче съобщи, че сред българите, изнесли милиони в периода 1988-2007 г., има много адвокати, инженери, мениджъри на фирми, търговски представители, бизнесмени. Необичайното е, че сред притежателите на сметки са внушителен брой студенти и непълнолетни. Дори такива, които са се обявили като &quot;търсещи работа&quot;. &quot;Има сметки на цели семейства, в които са включени и непълнолетни деца и тийнейджъри&quot;, допълни Уайлд.</p>
<p>
	Шефът на разследващите журналисти посочи, че родните богаташи са от различни градове на България. В София има притежател на 7 млн. долара. &quot;Имате милионери във Варна, доста са от Пловдив, имате дори от Кюстендил и Свищов. Някои от притежателите на сметки са родени в България, но живеят в Израел, в Южна Африка и в Канада в момента&quot;, каза още Уайлд. Някои собственици на сметки са австрийци и германци, но са дали български адресни регистрации.</p>
<p>
	<strong>Вузовете вече произвеждат поне по един професор дневно</strong></p>
<p>
	в. Сега</p>
<p>
	Само за четири години броят на професорите се е увеличил двойно - от 773 на 1414. Данните съобщи зам.-председателят на Българската академия на науките акад. Дамян Дамянов на дискусия за промени в Закона за развитие на академичния състав. От разбивката по години е видно, че през последните две години висшите училища и научните организации са произвеждали по повече от един професор на ден, включително през почивните дни и официалните празници.</p>
<p>
	За периода от 2007 до 2010 г. броят на новите професори е 773. След като през 2011 г. беше закрита Висшата атестационна комисия и конкурсите преминаха изцяло към вузовете, новите професори вече са 1414 към края на 2014 г. Броят на доцентите също нараства главоломно - от 308 през февруари 2012 г. до 1750 към края на миналата година.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Маринова</a></i></div>		</div>
	</div>

	<!-- Mobile payment branding -->
	
	
