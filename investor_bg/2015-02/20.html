

	<div class="art">
		<div id="article_text" class="s4" itemprop="articleBody">
			
			
			<p>
	<strong>&quot;Тракия&quot; и &quot;Марица&quot; ще се свържат с 14 години закъснение</strong><br />
	<em>в. Сега</em></p>
<p>
	Магистралите &quot;Тракия&quot; и &quot;Марица&quot; предстои да бъдат свързани 14 години след като е пусната отсечката до пътен възел Оризово от аутобана между София и Бургас. Точно там &quot;Тракия&quot; трябва да се свърже с &quot;Марица&quot;, която се довършва в момента и трябва да е готова през тази година. Ако тази връзка не бъде изградена, не можем да говорим за никакъв магистрален пръстен, а вложените в двете магистрали бюджетни и европейски пари ще се окажат скандално неефективно инвестирани. В момента няма как пътуващите по &quot;Тракия&quot; да се качат на &quot;Марица&quot; и обратно, ако не бъдат вложени допълнителни пари за довършване на пътния възел.</p>
<p>
	&quot;Преди 15 години специалистите са правили анализ и са преценили, че тези връзки не са нужни с оглед на местния трафик. Затова проектът за изграждането на магистрала &quot;Марица&quot;, изработен през 80-те години на миналия век, не е предвидил необходимите отбивки, разчитайки на други. Но те са далеч и са неудобни за директно преминаване от едната към другата магистрала&quot;, обясни вчера пред в. &quot;Сега&quot; шефът на пътната агенция инж. Лазар Лазаров.</p>
<p>
	<strong>Адвокати предизвикаха скандал с искане да се закриват сайтове</strong><br />
	<em>в. Сега</em></p>
<p>
	Софийският адвокатски съвет скандално поиска &quot;при необходимост&quot; да бъдат закрити сайтове, в които се критикуват внесените в парламента промени в Закона за адвокатурата. В декларация от 6 февруари, публикувана на страницата на колегията, юристите настояват Висшият адвокатски съвет &quot;да се противопостави остро на жалните писания в интернет пространството, в това число на сайта на notarius.bg, &sect;22 Седмичник и други подобни&quot;, които &quot;проповядват плач по дейност, която е изконно адвокатска и която е иззета незаконно от всякакви знайни и незнайни юристи и неюристи, дори счетоводители&quot;.</p>
<p>
	Искането за затваряне на медии е в унисон с абсурдните предложения, според които адвокатите ще бъдат посредници между бизнеса и държавните институции, дори когато става дума за подаване на молба, финансов отчет или правене на елементарна справка. Проектозаконът предвижда заявления и жалби от името на клиенти до административни институции като НАП, НОИ, НСИ, подаване на документи за вписване в Търговския и Имотния регистър и други да се правят само от адвокати, вписани в колегията.</p>
<p>
	<strong>Проверяват продажбата на миноритарния дял на &quot;ЕВН електроразпределение&quot;</strong><br />
	<em>в. Стандарт</em></p>
<p>
	Софийската градска прокуратура е образувала досъдебно производство за ощетяване на държавата в особено големи размери заради продажбата на миноритарния дял на &bdquo;ЕВН електроразпределение. Това стана ясно от отговор на Комисията за финансов надзор след запитване на агенция &quot;ПИК&quot; относно груби нарушения при приватизацията на ЕВН чрез българската фондова борса. Въпросът на ПИК е зададен през парламентарната комисия за бюджет и финанси.</p>
<p>
	&bdquo;Поради наличие на данни и възникнали съмнения за ощетяване на миноритарните акционери и възможна пазарна манипулация при продажбата на остатъчния държавен дял на &bdquo;ЕВН Електроразпределение&quot;, както и за нарушения, включващи занижаване на първоначалната оценка на дяловете, наличие на конфликт на интереси и предпочитане на интереса на частен инвеститор пред държавния интерес и непостигане на максимална полза на държавата, като в резултат е бил ощетен държавния интерес в особено големи размери, от страна на КФН през 2013 г. бе подаден сигнал до Главния прокурор за предприемане на необходими действия по преценка. В резултат на сигнала бе образувана досъдебна проверка&quot;, пишат от КФН.</p>
<p>
	<strong>Удължиха с 20 години живота на най-голямата ни ТЕЦ</strong><br />
	<em>в. Стандарт</em></p>
<p>
	Мащабен проект за реконструкция и модернизация на най-голямата ни ТЕЦ &ndash; &bdquo;Марица-изток-2&quot;, извършен съвместно с японската компания &bdquo;Тошиба&quot;, бе финализиран официално днес. Ефектът e повече от впечатляващ - увеличена e мощността на два от енергоблоковете блоковете &ndash; 5 и 7, от 210 мвт на 232 мвт, а експлоатационният живот на съоръженията е удължен с 20 години. Намален е значително и относителният разход на условно гориво за мегаватчас електроенергия вследствие на повишеното КПД на блоковете. Повишена е и общата производствена мощност на централата &ndash; до 1620 мегавата.</p>
<p>
	Официалната церемония за финализиране на проекта уважиха зам.-министърът на енергетиката Николай Николов, посланикът на Япония у нас Такаши Коидзуми и вицепрезидентът на &bdquo;Тошиба&quot; Йошихиро Абуратани.</p>
<p>
	<strong>Строят хлебозавод за 30 млн. лв. в Пловдив</strong><br />
	<em>в. Новинар</em></p>
<p>
	Модерен завод за производство на хляб ще построи в Пловдив фирмата &bdquo;Симид агро&rdquo; ЕООД.</p>
<p>
	Стойността на инвестицията е 30 млн. лв. Мащабният проект ще се финансира с преференциален кредит от Регионалния фонд за градско развитие &quot;Джесика&quot;, съобщи marica.bg. Ще бъде изградена нова база за производство на хлебни изделия, а старите халета ще бъдат разрушени.</p>
<p>
	Те са разположени на над 4000 кв. м в южната индустриална зона на &quot;Кукленско шосе&quot;, където е базата на &quot;Симид&quot;.</p>
<p>
	<strong>Апелативният съд потвърди 3 години затвор за Вальо Топлото</strong><br />
	<em>в. Новинар</em></p>
<p>
	Бившият шеф на столичната &quot;Топлофикация&quot; Валентин Димитров е осъден на три години затвор и на втора инстанция по делото за безстопанственост, съобщиха от Софийския апелативен съд.</p>
<p>
	Състав на САС призна Вальо Топлото за виновен, но измени присъдата на градския съд, като реши, че ексшефът на &quot;Топлофикация&quot; е извършил едно продължавано престъпление в течение на няколко години, а не две, както беше приел Софийският градски съд (СГС).</p>
<p>
	Както първата инстанция, така и САС оправда подсъдимите с Димитров бивши членове на борда на директорите на дружеството Илко Йоцев, Иванка Диловска, Георги Рогачев, Георги Ненков и Пламен Василев.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
