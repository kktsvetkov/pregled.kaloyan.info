

	<div class="art">
		<div id="article_text" class="s4" itemprop="articleBody">
			
			
			<p>
	<strong>Най-наглото състезание за нови лозя</strong><br />
	<em>в. Капитал Daily</em></p>
<p>
	Формулата да инвестираш в лозя с еврофинансиране звучи така: задължително вътрешен човек в ресорната агенция, фонд или министерство; винаги готов с написани документи за кандидатстване; 24-часово дежурство за наблюдение на интернет сайт на ведомство и супер бърза кола, с която за часове можеш да стигнеш до съседния областен град. Състезанието се организира от Агенцията по лозата и виното, правилата на играта са труд на земеделското министерство, а борбата е за годишен бюджет около 30-35 млн. лв.</p>
<p>
	Казусът е реален и с него се сблъскват фирми от винаро-лозарския бранш, решили да кандидатстват с проекти по най-атрактивната схема от европейската програма по винарство - &quot;Преструктуриране и конверсия на винени лозя&quot;. Ако някога компаниите са си мечтали за бързо обслужване, то едва ли са имали предвид точно такова - оказва се, че за пръв път (а програмата работи от 2007 г.) приемът на заявления за кандидатстване е обявен и приключил в рамките на... 24 часа. Подновяването му няколко дни по-късно трае още по-малко - стартът и краят се случват в рамките на един и същи ден. А междувременно отговорните институции не обявят предварително кога започва приемът - съществен пропуск при положение, че класирането на проектите е по реда на подаването им.</p>
<p>
	<strong>&quot;Мобилтел&quot; се конфронтира с регулатора за LTE честотите</strong><br />
	<em>в. Капитал Daily</em></p>
<p>
	Най-големият мобилен оператор &quot;Мобилтел&quot; втвърди тона към Комисията за регулиране на съобщенията (КРС) по темата за честотите в обхвата 1800 MHz, необходими за изграждане на мрежи от четвърто поколение (4G). &quot;Темпът на развитие на пазара е такъв, че смятаме, че е необходимо да инвестираме в LTE (4G стандарт за мобилни комуникации) още през 2016 г.&quot;, каза главният технически директор на телекома Хорст Пертъл на среща с медиите в сряда. &quot;За да се случи това обаче, имаме нужда от съответните честоти. А регулаторът се държи странно - честотите са свободни, имаме парите за тях и можем да ги платим веднага, а той просто не желае да ги предостави&quot;, каза Пертъл. &quot;В момента сме в задънена улица в разговорите си с КРС по тази тема. При това не само ние, но и останалите оператори нямат достъп до тях&quot;, допълни той.</p>
<p>
	<strong>Земеделски организации ще имат право на евросубсидии при поне 50 хил. лв. оборот</strong><br />
	<em>в. Сега</em></p>
<p>
	Поне 6 членове и минимум 50 хил. лв. оборот трябва да има организация, ако иска да бъде призната за производител на земеделски продукти. Това е записано в наредба на агроведомството за условията и реда за признаване на организации, асоциации и групи от земеделски производители, пусната за обществено обсъждане. Обхванати са секторите зърнени и бобови култури, картофи, мед, грозде, яйца и др., без мляко и плодове и зеленчуци. Новите правила са нужни, за да могат фермерите да кандидатстват по мерки от селската европрограма, по които финансиране е предвидено именно за земеделски обединения.</p>
<p>
	<strong>Общините си правят фонд &ldquo;Солидарност&rdquo; срещу бедствия</strong><br />
	<em>в. Сега</em></p>
<p>
	Местните власти са на път да изградят свой фонд &quot;Солидарност&quot;, подобно на едноименния европейски, съобщи във Варна изпълнителният директор на Националното сдружение на общините (НСОРБ) Гинка Чавдарова. За разлика от европейския обаче общинският няма да покрива постфактум щети, а ще отпуска по бързата процедура пари за неотложни спасителни дейности в момента на бедствието. &quot;Примерно обявява кмет бедствено положение. Идеята е само след разписване на 2-3 бланки да може да получи веднага средства&quot;, обясни Чавдарова.</p>
<p>
	До момента около 70 общини са заявили съгласие за участие във фонда. Той ще бъде създаден през пролетта с най-малко 25 учредители, т.е. това са градовете, в които местните парламенти са одобрили идеята. На по-късен етап може да се присъединяват и други. Еднократната минимална вноска за влизане във фонда е 1300 лв., а после по 300 лв. на година. Така при бедствие общините ще могат да теглят до 3 пъти по-голям размер от натрупаната собствена сума, с което ще се стимулират да внасят. Ако поискат, общините ще могат и да изтеглят обратно вноските. Според Чавдарова на фонда ще помагат и частни донори, желание са проявили вече японски неправителствени организации.</p>
<p>
	<strong>Чужденци масово пазаруват наша козметика в интернет</strong><br />
	<em>в. Новинар</em></p>
<p>
	Все повече чужденци пазаруват през българските онлайн магазини. Това е интересна тенденция, а още по-интересното е и това, че чужденците избират все по-различни стоки - от учебници до българска козметика. Това разказа за &bdquo;Новинар&ldquo; Диана Георгиева, която работи в един от онлайн магазините.</p>
<p>
	По думите й предпочитанията на клиентите в интернет платформите зависят от това какво предлага даденият сайт. &bdquo;Ние продаваме огромно разнообразие от продукти в различни категории, но определено книгите са най-продаваният артикул. Освен това пазаруването много зависи и от това в кой период на годината се прави, тъй като има тенденции&ldquo;, обяснява Георгиева. По думите й голяма част от пазара на виртуалните клиенти се определяла според празниците и сезоните. Така през лятото се набляга на козметиката за слънце, басейните, градинските артикули като косачки, саксии, пясъчници и др.</p>
<p>
	<strong>Цветанов невинен за длъжностно присвояване</strong><br />
	<em>в. Стандарт</em></p>
<p>
	Софийският апелативен съд потвърди оправдателната присъда на Цветан Цветанов по обвинението за длъжностно присвояване на 50 хил. лева, съобщи БГНЕС.</p>
<p>
	Решението е взето от тричленен състав на САС с председател Мария Митова и членове Валя Рушанова и Алексей Трифонов. По този начин се потвърждава присъдата на първоинстанционния Софийски градски съд от 26 май миналата година. Тогава Цветанов бе признат за невинен по обвинение за длъжностно присвояване.</p>
<p>
	САС намира присъдата на СГС за законосъобразна и обоснована и я потвърждава изцяло. Решението на САС подлежи на обжалване и протест пред Върховния касационен съд.Копирано</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
