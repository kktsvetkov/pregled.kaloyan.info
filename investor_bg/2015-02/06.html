

	<div class="art">
		<div id="article_text" class="s4" itemprop="articleBody">
			
			
			<p>
	<strong>Собствениците на консерви &quot;Адела&quot; са обявени в несъстоятелност</strong><br />
	<em>в. Капитал Daily</em></p>
<p>
	Собствениците на една от най-големите в близкото минало фабрики за консерви - &quot;Адела&quot; край Пловдив, вече са обявени в несъстоятелност, след като са натрупали необслужвани дългове, става ясно от Търговския регистър. Малко преди да бъде открито производството, са направени опити да се съберат част от вземанията чрез публична продажба на активи, но след обявяването във фалит търговете са спрени.</p>
<p>
	Един от кредиторите е Прокредит банк, която е поискала продажба на активи, стана ясно от обявление в сайта на банката. Началната цена за предприятието в Ново село е била 825 750 лв., като според описанието в това влизат административна сграда, две производствени халета с линии за консерви, складове и земята, върху която е построена фабриката. Търгът е бил обявен от частния съдебен изпълнител Константин Павлов, който е продавал и друга част от фабриката в отделен търг, също спрян.</p>
<p>
	<strong>&quot;Оптикс&quot; инвестира 15 млн. лева в цех за термовизионна техника</strong><br />
	<em>в. Капитал Daily</em></p>
<p>
	&quot;Оптикс&quot; - Панагюрище, инвестира 15 млн. лева в цех за термовизионна оптика, който от тази седмица влезе в експлоатация. Строителството на предприятието е продължило 13 месеца, като само в новата сграда са инвестирани над 1 млн. лева. &quot;Това е скъпа постройка, защото изискванията за производство на термовизионни части са много специални и предполагат производствени помещения с висок клас на чистота&quot;, каза Даниел Даскалов - директор &quot;Ресурси&quot; в компанията. По-голямата част от инвестицията обаче е в европейски машини с цифрово-програмно управление. Над 50 на сто от стойността на прецизната швейцарска техника е финансирана със средства на оперативна програма &quot;Конкурентоспособност&quot;.</p>
<p>
	В новия цех за термовизионна техника се произвеждат оптични детайли, елементи, обективи и окуляри. Те ще бъдат влагани в изделия, предназначени да &quot;виждат&quot; в инфрачервения спектър на светлината. &quot;Нашите уреди различават температурните разлики на предмети и хора и на практика дори не е необходимо да има светлина, за да работят&quot;, обясни Даскалов. Крайните продукти ще бъдат реализирани и на азиатския военен пазар.</p>
<p>
	<strong>Управляващите отварят нова вратичка за бързо получаване на гражданство</strong><br />
	<em>в. Сега</em></p>
<p>
	Обещанията да се ограничи масовото придобиване на българско гражданство заради порочните практики в Държавната агенция за българите в чужбина (ДАБЧ), установени миналата година, няма да бъдат спазени. Под претекст, че търсят решение на демографската криза, управляващите се готвят да отворят поредната вратичка за улеснено получаване на гражданство от чужденци. Става въпрос за поправки в Закона за българите, живеещи извън България, под които са се подписали депутати от ГЕРБ, Патриотичния фронт, Реформаторския блок, АБВ и БДЦ. Новите разпоредби ще разширят значително възможностите за признаване на българския произход.</p>
<p>
	Според поправките за признаване на българско потекло вече ще е достатъчно съответното лице да докаже, че има &quot;поне един близък роднина от български произход&quot;. Под близък се разбира баща, майка, баба и пр., но и син, внук или роднина по съребрена линия до шеста степен включително (братя, братовчеди, лели, племенници и т.н.).</p>
<p>
	<strong>ВСС ще проверява всички временни назначения в София</strong><br />
	<em>в. Сега</em></p>
<p>
	Висшият съдебен съвет (ВСС) ще проверява временните назначения във всички софийски съдилища, включително във Върховния административен съд. Това решиха в четвъртък членовете на кадровия орган.</p>
<p>
	Поводът е назначението на бившия зам.-министър на правосъдието Сабрие Сапунджиева в Софийския административен съд. Тя стана съдебен секретар по заместване със заповед на председателя на съда Радостин Радков, без ВСС да бъде уведомен. Сапунджиева зае поста в опит да запази ведомствения си апартамент, в който от месеци живее без правно основание. Срокът за проверката в този съд е до 15 март и ще се извърши от Галя Георгиева от ВСС. Всички останали съдилища ще бъдат проверявани до 30 март.</p>
<p>
	<strong>Над 800 хил. софиянци получиха сгрешени данъчни бележки</strong><br />
	<em>в. Сега</em></p>
<p>
	И тази данъчна кампания в София не мина без гаф. Над 800 хил. софиянци са получили сгрешени бележки за дължимите местни данъци и такси. Това съобщиха вчера от пресцентъра на Столичната община. В честитките е завишена сумата, която се дължи с 5-процентната отстъпка, която се дава при плащане на целия данък върху недвижимите имоти до края на април.</p>
<p>
	Въпреки че в отделните графи данъкът и дължимата такса смет са посочени с намалението, в общата сума отстъпката е изпусната. Така човек може да се подведе да преведе по-високата сума и да пропусне облекчението.</p>
<p>
	<strong>Студенти ще учат за учители без такси</strong><br />
	<em>в. Стандарт</em></p>
<p>
	От средата на годината училища, университети, общини и дори читалища ще могат да кандидатстват за пари по новата оперативна програма &quot;Наука и образование за интелигентен растеж&quot;. През месец март страната ни очаква програмата да бъде утвърдена от Брюксел. Европа отпуска 1,37 млрд. лева, които ще бъдат усвоени по четири основни приоритетни линии. Най-много от тях ще отидат за наука, заради която именно бе направена програмата.</p>
<p>
	Студентите по педагогика може да учат без семестриални такси, като те ще бъдат покрити от европарите по новата оперативна програма &quot;Наука и образование&quot;. Това са част от мерките, предвидени за стимулиране на педагогическите кадри, които в последните години се превърнаха в болна тема на българското образование.</p>
<p>
	<strong>Болниците искат 1212 нови медици</strong><br />
	<em>в. Стандарт</em></p>
<p>
	1212 свободни места за специализанти са подали болниците тази година. Това сочат официалните данни на здравното министерство. През миналата година клиниките са обявили малко повече.</p>
<p>
	Най-много са свободните места за млади лекари, които искат да специализират анестезиология - 96, обща хирургия - 81, ортопедия - 58, и педиатрия - 50. Още 25 са бройките за спешни медици. Най-малка е нуждата на болниците от детски онколози, кардиолози, невролози, психиатри и т.н. Също така не е голям интересът от страна на клиниките към бъдещите кардиохирурзи, съдебни медици, вирусолози и ангиолози.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
