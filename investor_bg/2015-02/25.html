

	<div class="art">
		<div id="article_text" class="s4" itemprop="articleBody">
			
			
			<p>
	<strong>Миролио вече е най-големият кредитор на &quot;Дунарит&quot;</strong><br />
	<em>в. Капитал Daily</em></p>
<p>
	Италианският бизнесмен с български паспорт Едоардо Миролио е сключил втора голяма сделка извън обичайния за него текстилен сектор, чрез която не просто разширява корпоративното си портфолио, а спасява депозитите си в затворената Корпоративна търговска банка (КТБ). След като в края на миналата година той влезе като акционер във веригата &quot;Техномаркет&quot;, поемайки задълженията й към същата банка, то от вписване в търговския регистър е видно, че основната му фирма е сключила и договор с русенския производител на боеприпаси &quot;Дунарит&quot; и вече е най-голям негов кредитор.</p>
<p>
	Миролио и компании от групата му имаха общо около 90 млн. лв. депозити в КТБ при затварянето на банката, сочеше информация на &quot;Капитал&quot;. Чрез двете сделки с &quot;Дунарит&quot; и &quot;Техномаркет&quot; (след прихващане или встъпване в дълг) средствата не се губят и срещу тях се придобива собственост и вземане от фирма.</p>
<p>
	<strong>София удължава договорите за сметопочистване за пореден път</strong><br />
	<em>в. Капитал Daily</em></p>
<p>
	За пореден път София удължава договора със старите сметопочистващи фирми &ndash; обединения около фирми на &quot;Титан АС&quot;, братята Домусчиеви и АЕС-Х, свързана с бившия общински съветник и бивш шеф на общинското дружество &quot;Чистота&quot; Красимир Арсов. Сдруженията с най-голям дял в почистването на София ще взимат близо 3 млн. лева месечно* до приключването на търга за избор на нови фирми, който се бави от около година. Това става ясно от обявление на Столичната община в регистъра на обществените поръчки.</p>
<p>
	Според ЗОП договор с избран изпълнител може да се удължи в краен случай еднократно за не повече от шест месеца. Това вече беше направено през миналата година, като 4-годишните договори с &quot;Титан София център&quot; (първа и седма зона), &quot;Титан София изток&quot; (втора зона), АЕС-Х &ndash; БАТ ПЕЛ (четвърта зона) и &quot;АЕС-Х &ndash; РТК &ndash; София&quot; (пета зона) бяха удължени до 1 март 2015 г. Въпреки усилията на Столичната община да разгледа, оцени и класира офертите на 10-те участника в търга за ново 5-годишно почистване на София, това няма как да се случи до края на месеца, посочват от общината.</p>
<p>
	<strong>Ново ограничение за данъчни облекчения на земеделците</strong><br />
	<em>в. Капитал Daily</em></p>
<p>
	Земеделците ще продължат да ползват преотстъпване на до 60% от данъка върху печалбата от непреработената растителна и животинска продукция при реинвестиция в нови сгради и земеделска техника, но при ограничени условия. Данъчното облекчение ще бъде възможно, ако стойността на инвестициите във всеки един от активите не надвишава 500 000 евро. Досега такова ограничение нямаше. Това предвижда нов проект на Закона за корпоративното подоходно облагане, засягащ промени в правилата за ползване на държавна помощ от земеделските производители. Ако бъде приет, той ще засегне и инвестициите за 2014 г.</p>
<p>
	Досега лисваше каквото и да било ограничение за сумите на инвестициите в активите. Ако Европейската комисия даде своето одобрение (което не е сигурно) за тази държавна помощ до 31 март, мярката ще влезе в сила и за данъчната 2014 г. Това означава, че производителите, които са разчитали на данъчното облекчение, но са инвестирали повече от 500 000 евро в определен актив, няма да могат да получат такова за изминалата година.</p>
<p>
	<strong>Борисов ще посочи днес шефа на Агенцията за българите в чужбина</strong><br />
	<em>в. Сега</em></p>
<p>
	Вицепремиерът Меглена Кунева ще предложи на министър-председателя Бойко Борисов да избере между трима кандидати кой да оглави Държавната агенция за българите в чужбина (ДАБЧ). До финала на конкурса за поста са стигнали и.д. председателят на агенцията Димитър Владимиров, Борис Борисов - юрисконсулт на Фондация ВМРО, и Спас Ташев, бивш зам.-председател на ДАБЧ и бивш директор на културния център в Скопие, научи &quot;Сега&quot;. Днес правителството трябва да реши кого от тримата ще назначи, но реално премиерът ще го посочи.</p>
<p>
	<strong>ГЕРБ ще предложи да отпадне давността и за престъпна приватизация</strong><br />
	<em>в. Сега</em></p>
<p>
	Да отпадне давността за престъпления, свързани с приватизацията, ще предложи депутатът от ГЕРБ Методи Андреев между двете четения на законопроектите за промени в Наказателния кодекс, научи &quot;Сега&quot;. Предложението му е във връзка с проекта на ДПС за отпадане на давността за престъпленията на комунистическия режим и в частност за възродителния процес, който предизвика бурни парламентарни дебати миналия петък. Андреев настоява да отпадне давността и за ред други престъпления от близкото и по-далечно минало, които са с изтекъл давностен срок.</p>
<p>
	В промените, които Андреев ще внесе, се предлага да няма давност за престъпления, свързани с участие в търговски операции, върху които е наложено международно ембарго, за трафик и разпространение на наркотични вещества, за предоставяне на финансови средства, както и контрабанда на специална продукция в полза на диктаторски и терористични режими и организации от лица, представляващи свой или друг интерес, както и такива, които заемат или са заемали отговорно партийно или служебно положение или са свързани със съвременни или бивши служби за сигурност.</p>
<p>
	<strong>Нови фондове дават кредити с европари</strong><br />
	<em>в. Стандарт</em></p>
<p>
	Финансовото министерство ще управлява всички средства по оперативните програми на ЕС, които са предвидени не за безвъзмездна помощ, а за отпускане на кредити. Ведомството ще управлява така наречения Фонд на фондовете, обясни пред &quot;Стандарт&quot; зам. строителният министър Деница Николова. От събраните там европари ще се отпускат нисколихвени дългосрочни заеми за доходоносни проекти.</p>
<p>
	Фондът на фондовете от своя страна ще избере три фонда на регионален принцип - за София, за Южна и за Северна България. От тях ще се финансират проекти за енергийна ефективност, образователна, спортна и културна инфраструктура и въобще дейности, които генерират приходи за градската среда. Освен това ще бъде създаден и отделен Фонд за туристическите атракции, който ще действа на територията на цялата страна.</p>
<p>
	<strong>Полицията и антимафиотите са с нови шефове</strong><br />
	<em>в. Новинар</em></p>
<p>
	Назначени са нови шефове на ГДБОП и главна дирекция &quot;Национална полиция&quot;, съобщи пред журналисти вътрешният министър Веселин Вучков. При най-новото преструктуриране в министерството отново се върна мегадирекцията &quot;Национална полиция&quot;, в която влизат &quot;Криминална полиция&quot; и &quot;Охранителна полиция&quot;. Новата стара дирекция ще бъде оглавена от досегашния зам.-шеф на СДВР Христо Терзийски.</p>
<p>
	Антимафиотите от ГДБОП също бяха преструктурирани с последните промени. Звеното излезе от ДАНС и се върна в МВР. Всичко това се случи след влизането в сила от вторник на промени в закона за МВР. ГДБОП ще бъде временно воден за една година от досегашния зам.-шеф на &quot;Криминална полиция&quot; Ивайло Спиридонов.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
