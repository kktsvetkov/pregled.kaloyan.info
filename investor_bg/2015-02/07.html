

	<div class="art">
		<div id="article_text" class="s4" itemprop="articleBody">
			
			
			<p>
	<strong>Сделките на 2014</strong><br />
	<em>в. Капитал Daily</em></p>
<p>
	Последните пет години бяха мрачни за пазара на сливания и придобивания и 2014 г. потвърди тенденцията &ndash; сделките бяха малко на брой, малки по обем и с все така ясно изразена тенденция за изтегляне на чуждестранните инвеститори. Факторите за това също не са изненадващи &ndash; със сигурност кризата оказа своя ефект, но общото усещане в сектора все по-ясно сочи, че това вече не може да бъде оправдание, особено на фона на активизирането на пазарите в Европа и по света.</p>
<p>
	Но в края на годината нещо се случи и се промъкна плах оптимизъм. Най-общо случките, които носят надежда, са по-стабилното правителство, сделката за &quot;Телерик&quot;, която показа, че за силните компании сделките са възможни, и не на последно място - поизчерпаното търпение при отлагането на продажби. А новите звезди са от IT сектора и производството.</p>
<p>
	<strong>Вътрешният министър разкри незаконно подслушване в МВР</strong><br />
	<em>в. Сега</em></p>
<p>
	В МВР е имало незаконно подслушване и след големия скандал преди парламентарните избори през 2013 г. Това стана ясно от думите на вътрешния министър Веселин Вучков вчера. В отговор на въпрос верни ли са твърденията на Атанас Атанасов от Реформаторския блок, че участници в протестите през 2013 г. са подслушвани в продължение на 300 дни, той съобщи, че са установени нарушения в дирекция &quot;Вътрешна сигурност&quot; в МВР.</p>
<p>
	Сред тях имало и свързани с прилагането на специални разузнавателни средства (СРС). Проверките започнали по сигнали още по времето на служебния министър Йордан Бакалов. Вече имало образувани дисциплинарни производства и ще бъдат наказани служители.</p>
<p>
	<strong>ЕС променя шенгенските правила заради терористите</strong><br />
	<em>в. Сега</em></p>
<p>
	Страните - членки на ЕС, обмислят &quot;целенасочена промяна в шенгенските правила, която ще позволи системни проверки на всички използвани база данни, за да се открият и предотвратят подозрителни движения, предимно на чуждестранни терористи&quot;. Това става ясно от проектодокумент, подготвен за одобрение от евролидерите на Европейския съвет, който ще се състои в края на другата седмица, и цитиран от електронното издание &quot;ИЮ Обзървър&quot;. Текстът призова също &quot;за мониторинг и премахване на съдържание в интернет сайтовете, което подстрекава към тероризъм или насилие&quot;. Депутатите в ЕП пък са призовани &quot;спешно да приемат предложението за създаването на база данни за пасажерите в европейски авиолинии&quot;.</p>
<p>
	То предвижда от всяко лице, пристигащо в страна - членка на ЕС, или напускащо територията на общността със самолет, да се събират над 40 вида данни, сред които адрес по местоживеене, начин на плащане на билета, информация за банковите карти и др. Предложението отлежава в ЕП от три години заради опасения, че ще наруши правото на неприкосновеност на личната информация на гражданите, както че е в разрез с еврозаконодателството.</p>
<p>
	<strong>Биопроизводители осъдиха земеделското министерство заради внезапните проверки</strong><br />
	<em>в. Сега</em></p>
<p>
	Върховният административен съд (ВАС) е осъдил Министерството на земеделието и храните (МЗХ) заради теренните проверки, правени на място без присъствието на фермерите. Отменен е и член от наредба на МЗХ, уреждаща въпросните проверки. Министерството ще трябва да плати и 380 лв. Това съобщиха вчера от Българска асоциация &quot;Биопродукти&quot;, които заведоха дело през миналата година.</p>
<p>
	Те оспориха чл. 16 от Наредба 105 от 2006 г. за създаване на интегрирана система за администриране и контрол, който регламентира т.нар. теренни проверки. Министерството е задължено ежегодно да проверява земята за постоянни пасища и да следи тя да е определена част от общата земеделска площ, за да се разпределят справедливо евросубсидиите за земеделците. Именно чрез въпросните проверки се определя и обновява така нареченият допустим слой площи за подпомагане, в който влизат пасищата.</p>
<p>
	<strong>Оправдаха и Мирослав Найденов по делото за корупция</strong><br />
	<em>в. Стандарт</em></p>
<p>
	Бившият земеделски министър Мирослав Найденов (2009-2013)беше напълно оправдан за корупция, принуда и служебна злоупотреба. Производството срещу Мирослав Найденов е прекратено с постановление на градска прокуратура от 4 февруари 2015г. Това заяви пред БГНЕС говорителят на Софийска градска прокуратура (СГП) Павел Панов.</p>
<p>
	Той обясни, че основният свидетел по делото не е предоставил достатъчно ясни и конкретни факти, които да дават възможност на градската прокуратура да поддържа обвиненията срещу Мирослав Найденов. По тази причина, производството е прекратено.</p>
<p>
	<strong>Комисари при Бойко заради &quot;Южен поток&quot;</strong><br />
	<em>в. Стандарт</em></p>
<p>
	Дясната ръка на шефа на ЕК Жан Клод Юнкер - вицепрезидентът, отговарящ за енергетика Марош Шефчович, ще дойде на крака при премиера Бойко Борисов в понеделник заради &quot;Южен поток&quot;, научи &quot;Стандарт&quot; от високопоставени източници в Брюксел.</p>
<p>
	Вицепрезидентът на ЕК Шефчович с ресор енергиен съюз и Мигел Канете, еврокомисар по климат и енергетика, пристигат у нас по покана на Борисов. Очаква се по време на срещата на най-високо ниво, която ще се проведе в резиденция &quot;Бояна&quot;, премиерът отново да постави въпроса за газовите доставки за страната ни и страните от ЕС. Диверсификацията е сред основните приоритети, които бяха заложени в управленската програма на кабинета &quot;Борисов&quot;.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
