

	<div class="art">
		<div id="article_text" class="s4" itemprop="articleBody">
			
			
			<p>
	<strong>Потенциален конфликт на интереси по върховете на БНБ</strong></p>
<p>
	В. Капитал Daily</p>
<p>
	Потенциален конфликт на интереси спи в ключовото управление на &quot;Банков надзор&quot;, научи &quot;Капитал Daily&quot;. Братът на Нели Кордовска, която ръководи звеното, което по закон следи за работата на българските банки, заема управленски пост в поднадзорната Първа инвестиционна банка. Става дума за Румен Стамов, който е директор &quot;Частно банкиране&quot; в ПИБ. Този факт, който беше потвърден пред &quot;Капитал Daily&quot; от три независими източника, не е общественоизвестен поради простата причина, че декларацията за конфликт на интереси на Нели Кордовска не е достъпна в интернет.</p>
<p>
	Фактът, че има засичане на роднинска и професионална връзка, не е проблем сам по себе си. В същото време това обстоятелство би следвало да е известно на обществото и да се има предвид, в случай че Нели Кордовска взима решения, които могат да засягат дейността на работодателя на брат й. Още повече че предвид чувствителната ситуация с банковия сектор в България и факта, че вече един ръководител на &quot;Банков надзор&quot; е обвинен в неупражнен контрол (отстраненият Цветан Гунев), добрата практика изисква от БНБ да създаде вътрешни механизми за превенция за потенциалния конфликт на интереси на Кордовска. От 2007 г. тя е главен директор на управление &quot;Банков надзор&quot;, а към момента е изпълняващ длъжността подуправител на мястото на Гунев.&nbsp;</p>
<p>
	<strong>Столичната община си търси поръчкова медиа</strong></p>
<p>
	В. Капитал Daily</p>
<p>
	Столичната община търси с публична покана медиа, която срещу заплащане да отразява дейността й 24 часа в денонощието, при това ще сключи подобен договор не за първи път. От общината признаха пред &quot;Капитал Daily&quot;, че подобна поръчка е имало и през миналата година, но не посочиха медиата, с която са сключили договор.</p>
<p>
	За публичната покана, публикувана на сайта на Агенцията за обществени поръчки, съобщи в понеделник в. &quot;Сега&quot;, като една от интересните особености в изискванията е клаузата за &quot;конфиденциалност&quot; - на практика тя означава, че нито медиата, нито Столичната община могат да дават информация за сключения договор и по този начин платеното съдържание не може да бъде разграничено от редакционното. Изискването не само нарушава Етичния кодекс на българските медии, но е и особено скандално, когато се случва в годината на предстоящите местни избори. Сега от общината коментираха за &quot;Капитал Daily&quot;, че клаузата за конфиденциалност е стандартна за всички договори, но по тяхно искане специално за тази публична покана тя ще отпадне.</p>
<p>
	<strong>Квесторите на КТБ са осчетоводили цесии и прехващания за близо 1 млрд. лв.</strong></p>
<p>
	В. Капитал Daily</p>
<p>
	В последните дни преди отнемането на лиценза на Корпоративна търговска банка (КТБ) на 6 ноември е имало същинска лавина от уведомления за цесии и прехващания. Голямата част от тях са осчетоводени от квесторите и така кредитният портфейл се свива с 50%. Това става ясно от отчета на банката към края на годината, като според предоставената информация досега са получени 947 искания от страна на клиенти, от които 374 през октомври и 416 в няколкото дни в началото на ноември.</p>
<p>
	Квесторите са приели 112 от исканията за неоснователни, а 6 са още в процес на разглеждане, като останалите са осчетоводени. В доклада за дейността към отчета се посочва, че това е основната причина за спада на активите със 734 млн. лв. до 1.83 млрд. лв. В края на май балансовото число на КТБ е 7.64 млрд. лв., като месец по-късно след тегленията, довели до затварянето на банката, то спада до 6.89 млрд. лв., а след предприетите вследствие на външната оценка обезценки за 4.3 млрд. лв. активите падат до 2.57 млрд. лв. Прехващанията на задължения (кредити) от КТБ и придобити от други лица депозити от КТБ (чрез цесии) е масов начин вложители да получат част от негарантираните суми, а длъжниците да погасят по-евтино заемите си.</p>
<p>
	<strong>Спорни законови промени може да компрометират селската европрограма</strong></p>
<p>
	В. Сега</p>
<p>
	Европейската Програма за развитие на селските райони (ПРСР) за периода 2015-2020 г. може да бъде сериозно компрометирана заради поправка в Закона за подпомагане на земеделските производители, внесена от Министерския съвет, научи в. &quot;Сега&quot;. Миналия петък депутатите приеха на първо четене промени в закона, уреждащи прилагането на схемите за директните плащания за фермерите за новия програмен период до 2020 г. Проектът им е бил предоставен едва 2-3 дни преди гледането му в земеделската комисия.</p>
<p>
	В него обаче се разписват и правила за новата Програма, някои от които могат да нанесат повече вреди, отколкото ползи. Става дума за текст, според който управляващият орган на програмата, в случая е дирекция &quot;Развитие на селските райони&quot; в земеделското министерство, &quot;може да делегира чрез договор част от функциите си и на други структури&quot;. Не е уточнено за кои функции става дума, нито на кого може да се преотстъпват правомощия.</p>
<p>
	&quot;Текстът е много общ. Какво ще стане, ако управляващият орган реши да делегира например техническите си проверки на частна фирма? Или пък разплащанията, или контрола над бенефициентите? Не ми се мисли само каква власт може да се съсредоточи в нечии ръце&quot;, алармира депутатът от БСП и заместник-председател на земеделската комисия проф. Светла Бъчварова. По думите й, така записана, поправката е много опасна и е предпоставка за корупция.</p>
<p>
	<strong>Трима души загинаха и трима са изчезнали при наводненията в страната</strong></p>
<p>
	В. Сега</p>
<p>
	Трима души загинаха, а още трима се издирват след поредното наводнение у нас, което откъсна десетки населени места от света и нанесе щети за милиони. Във водите на река Злинска над село Илинденци, община Струмяни, загинаха 9-годишно момче и баща му. В неделя те се прибирали, но вместо по моста над реката, минали напряко по тясна пътека, по която да прегазят. Предполага се, че бащата е вдигнал детето, за да преминат придошлата река, залитнал е и е паднал в буйните води заедно с момчето. В събота сутринта от силния вятър дърво падна върху кола, движеща се по пътя между селата Ценово и Нов град, Русенско, и отне живота на една жена.</p>
<p>
	Млада жена изчезна във водите на река Луда Яна край Петрич. Продължи издирването и на телата на мъж и жена, чийто джип е паднал в придошлата река Девинска край Девин.</p>
<p>
	<strong>300 000 евро не стигат за тракийските царе в Лувъра</strong></p>
<p>
	В. Сега</p>
<p>
	Търсят се още 300 000 евро за изложбата &quot;Епопея на тракийските царе&quot; с 1628 артефакта от 17 български музея, която ще бъде открита на 15 април в крилото &quot;Ришельо&quot; в Лувъра. Широката публика ще влиза в залите след 17 април. &quot;Посолството вчера започна кампания за публични дарения. Досега 20 фирми са дали пари и те ще получат данъчни облекчения&quot;, каза Негово превъзходителство Ксавие Пиер дьо Кабан на закуска с медиите. Посланикът уточни: 900 000 евро е цялостният бюджет на експозицията и всичко, свързано с нея, а досега са осигурени 600 000 евро. Лувърът дава 360 000, френското посолство участва със 110 000, от спонсори и меценати до края на януари са получени 130 000 евро. 53 000 евро засега са необходими за реставрация на експонатите.</p>
<p>
	&quot;Трябва да се премени, за да отиде в Париж!&quot; е надписът на плаката със снимка на наколенник от сребро и злато, намерен през 1965 г. във Враца и представящ тракийска богиня. Само за неговото възраждане са нужни 30 000 евро.<br />
	Даренията отиват в отворена банкова сметка в Комитета за подпомагане на изложбата - чрез превод на сума, чек или sms. Интернет сайтът restavriramezaedno.bg разкрива всички детайли. Дипломат номер едно на Франция у нас нарече акцията &quot;народно меценатство&quot;.</p>
<p>
	<strong>Бойко: Пестим от саниране 1 реактор</strong></p>
<p>
	В. Стандарт</p>
<p>
	Депутати и министри на ГЕРБ тръгват из цялата страна, за да разясняват програмата за саниране на кабинета. Десантът е по разпореждане на премиера Бойко Борисов. &quot;Обяснявайте на хората, защото само те ще имат полза от това&quot;, заръчал той на своите, научи &quot;Стандарт&quot;. &quot;Освен красиви техните жилища ще могат да им спечелят и пари, които ще спестят от отопление&quot;, допълнил премиерът. Той подчертал, че енергийната ефективност на българските сгради е най-ниската в Европа.</p>
<p>
	&quot;Затова приехме тази програма. Около 1000 МВт са загубите по мрежите. Сиреч единият реактор в Козлодуй работи само за да покрива загубите в сградите и мрежите&quot;, мотивирал се Борисов пред депутатите и министрите от ГЕРБ. Само в понеделник в повече от 12 града те помагаха на хората да разберат ползите от програмата, както и възможностите да се запишат в нея. По време на десанта стана ясно, че бургаският квартал &quot;Меден рудник&quot; пък ще бъде приоритетен в програмата.</p>
<p>
	<strong>БГ фирми ще правят парфюми в арабските емирства</strong></p>
<p>
	В. Новинар</p>
<p>
	Български компании имат интерес към производството и дистрибуцията на парфюми и козметика в Обединените арабски емирства (ОАЕ).&nbsp;Това стана ясно на бизнес форум, на който бяха представени условията, изискванията и предимствата при създаване на фирми в ОАЕ. &quot;Регионът на Близкия изток предоставя възможности на инвеститори от цял свят да се развиват в областта на автомобилостроенето, обработката на храна, както и в производството на полимери, стъкло, метали и строителни материали&quot;, подчерта Пробир Чакраборти, главен оперативен директор на Държавния инвестиционен фонд на Рас ал-Хайм (RAK Investment Authority - RAKIA).</p>
<p>
	По думите му компаниите, които решат да се развиват на тамошния пазар, ще могат да извършват безмитна търговия с всички страни от Съвета за сътрудничество в Персийския залив. Освен това инвеститорите ще бъдат освободени от плащане на данъци както върху заплатите на своите служители, така и върху своята печалба.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
