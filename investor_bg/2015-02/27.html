

	<div class="art">
		<div id="article_text" class="s4" itemprop="articleBody">
			
			
			<p>
	<strong>Депутатите одобриха предложението за 3-месечен мораториум за износ на дървесина</strong><br />
	<em>в. Сега</em></p>
<p>
	Износът на необработена дървесина да бъде забранен от 6 април т.г. за 3 месеца, а през това време да се вземат мерки за борба с незаконната сеч. Това решиха депутатите от земеделската комисия, които вчера обсъждаха предложенията на 4 партии за въвеждане на мораториум.</p>
<p>
	ГЕРБ и Патриотичният фронт искаха 3-месечен мораториум, който записаха в проекторешение, а Реформаторският блок и &quot;Атака&quot; - безсрочна забрана, описана в промени в закона за горите. Вчера всички партии без БДЦ и &quot;Атака&quot; подкрепиха по принцип 4-те идеи и се обединиха около едно общо проекторешение. Според него парламентът може да забрани за 3 месеца износа на дървен материал за други страни от ЕС, както и да задължи министъра на земеделието да забрани износа към държави извън Евросъюза. През това време трябва да се направят законодателни промени, които да гарантират ограничаването на незаконната сеч. Възможно е и да се забранят голите сечи в частните гори, дори те да са разрешени в лесоустройствените планове. Началото на мораториума е отложено за 6 април т.г., за да могат дотогава фирмите с договори за износ да ги прекратят.</p>
<p>
	<strong>Горанов отряза съдебната власт за по-високи заплати</strong><br />
	<em>в. Сега</em></p>
<p>
	Няма пари за по-високи заплати в съдебната власт, но пък финансовият министър Владислав Горанов е готов да съдейства за отмяна на разпоредбата в закона, която гарантира увеличение на възнагражденията. Това стана ясно при посещението му във Висшия съдебен съвет (ВСС) в четвъртък. Дискусията протече бурно с литературни цитати, философски разсъждения и забележки за това кой има възпитание и кой не.</p>
<p>
	Още в началото Горанов попари всички надежди, че могат да се намерят 45 млн. лв. допълнително до края на годината, с които да се вдигнат заплатите на съдии, прокурори и следователи с 12%. &quot;Единствения закон, в който е заложен философски принцип, е законът за счетоводството&quot;, заяви финансовият министър и обясни, че правната норма трябва да отстъпи пред икономическата реалност. Преди това разказа случка от живота на автора на &quot;Добрият войник Швейк&quot; Ярослав Хашек. След това обясни на членовете на ВСС, че ги разбира, защото според Закона за съдебната власт заплатите са вързани с тези в бюджетната сфера и трябва да се вдигнат, щом там има увеличение. Бюджетът обаче няма тази възможност, обясни министърът и изненада ВСС със съвсем неочаквано предложение: &quot;Мога да ви извадя от деликатното състояние - вие нямате законодателна инициатива, но Министерският съвет има. Можем да променим чл. 218 и да не сте в такова състояние&quot;, заяви той.</p>
<p>
	<strong>Нова жалба спъва старта на третия лъч на метрото</strong><br />
	<em>в. Сега</em></p>
<p>
	Датата на първата копка на третия лъч на метрото е неопределима заради нова жалба. Този път тя е подадена срещу устройствения план на София, който беше променен заради проекта в края на м.г. &quot;Жалбата е подадена дори без мотиви, но до произнасяне на съда не можем да започнем&quot;, обясни главният архитект Петър Диков.</p>
<p>
	Пред &quot;Сега&quot; жалбоподателят арх. Димитър Димитров обясни, че жалбата му е заради цялата процедура. &quot;През 2009 г. с приемането на общия устройствен план не вмъкнаха трасето на третия лъч, а след това почнаха да правят проекти за него, без да имат основание, и сега промениха плана. Не е доказана и ефективността на трасето&quot;, обясни Димитров. Според него след &quot;Красно село&quot; в посока &quot;Овча купел&quot; и в посока театър &quot;София&quot; в източна посока по бул. &quot;Владимир Вазов&quot; няма да има никакво натоварване. Все още няма насрочено дело срещу жалбата.</p>
<p>
	<strong>Погасяваш целия кредит, ако ти вземат жилището</strong><br />
	<em>в. Стандарт</em></p>
<p>
	Нов закон за ипотечния кредит трябва да влезе в сила до края на годината. Той ще внесе в банковото ни законодателство промени, съобразени със съответната директива на ЕС, която беше приета в края на 2013 г. Тази директива трябва да се отрази в законите на страните членки на ЕС до 20 декември 2015 г.</p>
<p>
	Новият закон се пише от юристите на БНБ и за целта още от миналата година се правят консултации със съответните браншове, каза за &quot;Стандарт&quot; Тихомир Тошев от Асоциацията на кредитните консултанти. Един от най-важните текстове ще се отнася до отнемането от нередовните длъжници на жилище, което служи за обезпечение.</p>
<p>
	<strong>Връзват митниците с данните на МВР</strong><br />
	<em>в. Стандарт</em></p>
<p>
	Служители на Агенция &quot;Митници&quot; ще имат достъп до данните на МВР, като наред с това ще се увеличат правата им при разследване на измами и задържане на заподозрени. Това предвиждат промени в Закона за митниците, които са подготвени от Министерството на финансите. Служители на МВР и на Агенция &quot;Митници&quot; ще обменят данни чрез достъп до автоматизираните им информационни системи, гласи проектът. С промените в закона митничарите ще могат да извършват оперативно-издирвателна дейност, когато става въпрос за контрабанда или за продажба на акцизни стоки без бандерол. Ще могат да правят и разследвания, свързани с акцизи и ДДС. Наред с това митничарите ще може конвоират лицата, на които е постановено задържане до 72 часа заради подозрение в контрабанда или търговия с акцизни стоки без бандерол. В момента митничарите могат да задържат заподозрените, но само за 24 часа.</p>
<p>
	<strong>Ремонтират виадуктите на &quot;Тракия&quot; и &quot;Хемус&quot; до декември</strong><br />
	<em>в. Новинар</em></p>
<p>
	Трите виадукта на магистралите &quot;Тракия&quot; и &quot;Хемус&quot; ще бъдат ремонтирани до края на тази година. Наред с това през лятото ще кипи и усилено обновяване на пътната настилка в цялата страна. Това съобщи председателят на управителния съвет на агенция &bdquo;Пътна инфраструктура&rdquo; (АПИ) инж. Лазар Лазаров.</p>
<p>
	&bdquo;Това лято ще има доста ремонти по пътните съоръжения, за което предварително се извиняваме на шофьорите&rdquo;, коментира той. Лазаров обяви и предстоящите ремонти на няколко съоръжения, които са на 33-ти километър на магистрала &quot;Хемус&quot;. Ремонт се прави и на големия виадукт на Елешница.</p>
<p>
	<strong>Закриват &quot;кухите&quot; специалности във вузовете</strong><br />
	<em>в. Новинар</em></p>
<p>
	Кухите специалности, които нямат приложение на пазара на труда, да бъдат закривани.</p>
<p>
	Това се предлага в Стратегията за висшето образование, приета от парламента вчера. Част от нея ще бъде насочена към решаването на проблема със самоцелното обявяване на &bdquo;несвойствени специалности&rdquo; единствено с цел привличане на студентите. Целите на стратегията са свързани с повишаване качеството на висшето образование до нивото на университетите в развитите европейски държави.</p>
<p>
	В това число се предвижда увеличаване броя на висшистите. Амбицията е делът им да нарасне с 10% и към 2020 г. да достигне 36%. Ще се върви към развитие на електронните форми за дистанционно обучение, както и към финансови стимули за добри резултати на преподавателите. В Народното събрание парламентарните групи единодушно подкрепиха стратегията за висше образование.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
