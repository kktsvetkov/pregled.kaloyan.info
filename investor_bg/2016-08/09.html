

	<div class="art">
		<div id="article_text" class="s4" itemprop="articleBody">
			
			
			<p>
	<strong>Австрийската Raiffeisen продава част от дела си в застрахователя Uniqa</strong></p>
<p>
	В. Капитал Daily</p>
<p>
	Австрийската Raiffeisen Zentralbank (RZB) обяви, че възнамерява да продаде по-голямата част от акциите си в местната застрахователна група Uniqa. Цената на подготвяното прехвърляне на 17.6% от акциите на застрахователя не се съобщава, а идеята е по този начин да се подсилят капиталовите резерви на банковата група, пише Reuters.</p>
<p>
	Със същата цел финансовата институция подготвя и сливане с дъщерната си Raiffeisen Bank International (RBI), в която е консолидиран бизнесът й в Централна и Източна Европа, включително и в България, където е собственик на Райфайзенбанк. Uniqa също е представена на българския пазар чрез компаниите си за общо и за животозастраховане &quot;Уника&quot; и &quot;Уника живот&quot;. От банковата група коментираха за &quot;Капитал Daily&quot;, че евентуална сделка няма да повлияе на бизнеса в България.</p>
<p>
	<strong>Ваучерите за храна ще свършат рекордно бързо</strong></p>
<p>
	В. Сега</p>
<p>
	Квотите за ваучерите за храна тази година ще свършат безпрецедентно рано - в края на месеца се очаква парите, определени от Министерството на финансите, да се изчерпят. За това сигнализираха работодатели, синдикати и асоциацията на операторите на ваучери у нас.</p>
<p>
	Около 400 хил. работници по данни на ресорната асоциация получават допълнително по до 60 лв. под формата на ваучери за храна към заплатата си. Общата сума се определя всяка година от Министерството на финансите и за 2016 г. е 260 млн. лв. Тя се разпределя на квоти, като т.г. има 130 квоти по 2 млн. лв. В края на юли са останали само 15 нераздадени квоти на обща стойност 30 млн. лв. По данни на социалните партньори недостигът се очаква да бъде 60 млн. лв. при нормално функциониране на системата. Причината за предсрочното изчерпване на лимитите е, че всяка година се включват все повече фирми.</p>
<p>
	<strong>&quot;Мини Марица-изток&quot; ще конкурира БДЖ</strong></p>
<p>
	В. Сега</p>
<p>
	Държавното предприятие &quot;Мини Марица-изток&quot; продължава серията от едри обществени поръчки. Новата доставка е за резервни части за ЗИЛ, КРАЗ, УРАЛ, КАМАЗ, МАЗ и УАЗ за около 3.1 млн. лева. Преди година предприятието обнови автопарка си с покупката на 21 тежки камиона. Наскоро стана ясно, че мините ще купят и два роторни багера за 30 млн. евро, имаше и поръчка за 20 булдозера. Голямото харчене се случва на фона на данни за ново влошаване на финансите на мините. При брутна печалба за първото тримесечие от 10.7 млн. лв. за полугодието фирмата отчита 18.368 млн. лв. загуба.</p>
<p>
	&quot;Мини Марица -изток&quot; отпусна сериозно разходите, след като получи отдавна чакани пари от американски тецове, след като те на свой ред си получиха вземанията от НЕК. Сумата обаче свърши. Сега ръководството се надява, че от &quot;странични дейности&quot; може да дойдат значителни приходи.</p>
<p>
	<strong>Премиерът призна за схемата с Пловдивския панаир</strong></p>
<p>
	В. Сега</p>
<p>
	Община Варна ще замени акциите от Пловдивския панаир срещу дела на бизнесмена и виден социалист Георги Гергов в дружеството му &quot;Търговски дом&quot;, стана ясно от думи на Бойко Борисов. Откровението на премиера дойде при посещението му в морския град през уикенда. В продължение на седмица преди това кметът на Варна Иван Портних (ГЕРБ) упорито отричаше за връзка между панаира и &quot;Търговски дом&quot; АД, стопанисващо празния парцел, известен като дупката. &quot;Мисля, че преди 6-7 месеца минавах през центъра на Варна. И видях дупка. Голяма. Абсолютно в правомощията на варненския кмет е това, което министър (Божидар) Лукарски предложи - вид инвестиция в града, дали да го приеме или не. Ние сме дали възможност на варненската общественост да има варианти. Ако предпочита дупка - тя си стои, при това нелоша. Ваша работа. Не искам да ме обвинявате, че искам да направя нещо добро, или да се обяснявам за това. В случая - министър Лукарски, но понеже го няма, говоря от негово име&quot;, заяви Борисов.</p>
<p>
	Бъдещето на сделката обаче е неясно. На последното си юлско заседание правителството даде безплатно 20% на община Пловдив и 29% на община Варна, но местният парламент под тепетата не прие подаръка. В решението на кабинета е записано, че за да влезе то в сила, е нужно съгласието на двата общински съвета.</p>
<p>
	<strong>Бум на инвеститори в село Баня</strong></p>
<p>
	В. Стандарт</p>
<p>
	Минералната вода и трите планини - Рила, Пирин и Родопите, са като магнит за инвеститори в разложкото село Баня. Община Разлог вече е издала 34 разрешителни за ползване на живителната течност от топлите извори. В момента български бизнесмен строи в селището един от най-големите хотелски комплекси в целия регион. Обектът е вдигнат на груб строеж, работи се вътре в помещенията. Целта е да отвори врати за следващия зимен сезон. Инвестицията е за над 20 млн. лв., твърдят от общината. За 2015 г. в общината отчитат над 5% ръст в туризма. Радващото е, че и през лятото идват много туристи от страната и чужбина.</p>
<p>
	<strong>Плевнелиев назначи 6 нови посланици</strong></p>
<p>
	В. Стандарт</p>
<p>
	Президентът Росен Плевнелиев подписа указа, с който изпраща шефката на кабинета си Деяна Костадинова за посланик в Швейцария. Бившият говорител на Министерството на външните работи отпреди 15 г. Радко Влайков пък заминава като посланик в Белград. Мартин Иванов, който е секретар на президента по въпросите на културата и образованието и бивш служебен министър на културата, е назначен за посланик в Хелзинки. Освен за Финландия ще отговаря и за Естония.</p>
<p>
	Президентски укази имат също Валентин Модев, който ще смени Христо Гуджев в Мексико, и Уляна Богданска - директор на дирекция в МВнР, която отива на мястото на посланик Бисерка Бенишева в Будапеща. Бившата шефка на &quot;Близък изток и Африка&quot; в министерството Славена Гергова заминава за Тунис.</p>
<p>
	<strong>Пращаме 20 т минерална вода на бедстващите македонци</strong></p>
<p>
	В. Труд</p>
<p>
	Правителството ще предостави за 20 т минерална вода за района на Скопие, осигурена от държавните горски стопанства. Това беше договорено на оперативна среща между кмета на Скопие Коце Траяновски и началника на политическия кабинет на министър-председателя Анжелина Тотева, която по разпореждане на министър-председателя Бойко Борисов координира дейността по предоставяне на допълнителна помощ от страна на българските институции за бедстващото население. В срещата участва и главен комисар Никола Николов. Създадена е организация да бъде отговорено и на други искания за хуманитарна помощ от страна на властите в Република Македония, съобщават от пресцентъра на Министерски съвет.</p>
<p>
	<strong>Антитерористичната база данни на Европейския съюз вече е активна</strong></p>
<p>
	В. 24 часа</p>
<p>
	Европейска антитерористична разузнавателна база данни, създадена с цел да генерира по-голямо споделяне на информация между съюзници за предотвратяване на ислямистки атаки, започна да работи. Tака тя успя да преодолее нежеланието на разузнавателните агенции да споделят информация, съобщава Ройтерс, цитирани от БНТ. Европейските власти бяха пришпорени да започнат проекта от атаките в Париж миналия ноември, които разкриха пропуски в разузнаването. Над 130 души бяха убити при тези атаки.</p>
<p>
	<strong>Парламентът покорил 6 континента</strong></p>
<p>
	В. Монитор</p>
<p>
	Депутатите са успели да стъпят на почти всички континенти при задграничните си воаяжи от началото на мандата на 43-тото НС от октомври 2014 г. до сега. Това става ясно от предоставена справка на &bdquo;Монитор&ldquo; от администрацията на парламента. Единственият континент, който е останал &bdquo;непокорен&ldquo; от Народното събрание е Австралия. Депутатски крак стигна дори до Антарктида, след като Борис Станимиров от РБ реши да се включи в последната експедиция, макар и това да бе лично негово приключение, а не служебно.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
