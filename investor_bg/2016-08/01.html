

	<div class="art">
		<div id="article_text" class="s4" itemprop="articleBody">
			
			
			<p>
	<strong>Какво е новото в проекта на Закон за храните</strong></p>
<p>
	в. Капитал</p>
<p>
	Проектът за нов Закон за храните предвижда санкции за неспазването на директно приложимите европейски регламенти. Това на практика означава, че в проекта са определени конкретни размери на имуществени санкции за нарушения като:</p>
<p>
	-&nbsp;използването на добавки в храните, които не са разрешени при производството на храни или са в количества, по-високи от определените по Регламент №1333/2008 относно добавките в храните;<br />
	- неспазването на разпоредби на Регламент №1169/2011 за предоставянето на информация за храните на потребителите;<br />
	- използването на неразрешени здравни и хранителни претенции по смисъла на Регламент 1924/2006 относно хранителни и здравни претенции за храните;<br />
	- неспазването на изискванията за проследимост, посочени в чл. 18 от Регламент (ЕО) № 178/2002 и др.</p>
<p>
	Защо това е нещо ново? От наименованията на цитираните по-горе регламенти става ясно, че тези директно приложими норми съществуват и сега. Повечето регламенти обаче предвиждат определени права и задължения, но оставят на националното право да определи санкцията, която да скрепи спазването на правата или изпълнението на предвидените задължения. В сега действащия Закон за храните (Законът) липсва конкретизация на санкцията, която трябва да бъде наложена при например констатирането на нарушение на предвидените в Регламент 1169/2011 изисквания за етикетиране или при неправомерна употреба на хранителни или здравни претенции. Това е така, защото Законът е създаден преди приемането на България за член на Европейския съюз (ЕС) и не е изменян в тази насока. Това на практика спъва работа на официалния контрол.</p>
<p>
	<strong>Александър Томов e окончателно оправдан за &quot;източването&quot; на ЦСКА и &quot;Кремиковци&quot;</strong></p>
<p>
	в. Капитал</p>
<p>
	Върховният касационен съд (ВКС) окончателно оправда бившия благодетел на ЦСКА Александър Томов за източването на металургичния комбинат &quot;Кремиковци&quot; и столичния футболен клуб ЦСКА, съобщи сайтът &quot;Съдебни репортажи&quot;.&nbsp;Тричленният състав на ВКС смята, че нецелевото разходване на пари, взети на кредит от двете дружества, няма как да е престъпление, защото кредитът е бил погасен.</p>
<p>
	Прокуратурата твърдеше, че нанесената от Томов и останалите трима щета е 29 млн. лева. Според експертиза по делото толкова е била стойността на хвостохранилището и общежитието на &quot;Кремиковци&quot;, което е било прехвърлено към завода на бизнесмена Васил Божков, който притежаваше ЦСКА преди Томов. Именно с тези пари бе финансирана сделката по закупуването на футболния клуб от Божков през 2007 г. Според другата част от обвинителния акт по делото Томов и Гарибов са изтеглили банков кредит от 3.5 милиона евро, за да обезпечат оперативната дейност на ЦСКА. Няма обаче никакви доказателства парите да са използвани за футболния отбор. Това е довело до тежкото състояние на ЦСКА, а впоследствие и до отнемането на лиценза на клуба през 2008 г., твърдяха разследващите.</p>
<p>
	<strong>Преговори за газова връзка и терминал</strong></p>
<p>
	в. Стандарт</p>
<p>
	Детайлите по два изключително важни проекта, които ще осигурят енергийната независимост на държавата, ще обсъждат днес на съвместно заседание в Бояна правителствата на България и Гърция. Сътрудничеството в областта на енергетиката и енергийните проекти ще са основната тема на съвместното заседание, на което ще участват премиерите Бойко Борисов и Алексис Ципрас.</p>
<p>
	На първо място ще се обсъжда развитието на проекта за интерконектор с Гърция. По него има проектна готовност, съгласувани са техническите решения, знае кои са участниците. Тепърва предстоят процедурите по отчуждаването по трасето Комотини-Стара Загора и получаване на строително разрешение, заяви вчера за &quot;Стандарт&quot; енергийният експерт Атанас Тасев. Според него по интерконектора могат да минават по 5 млрд. куб. м газ, 3 от които да изнасяме през връзката с Румъния за Европа. На заседанието ще бъде обсъден и проект за изграждане на газов терминал в Александруполис. В него ние участваме с &quot;Булгартрансгаз&quot; заедно с частните фирми от Гърция и Италия &quot;Посейдон&quot; и &quot;Едисон&quot;.</p>
<p>
	До края на годината трябва да се изяснят юридическите, финансовите и техническите рамки на проекта за терминал за регазифициране на втечнен природен газ (liquefied natural gas - LNG). Терминалът дава възможност за внос на алтернативен на руския газ през междусистемната връзка с Гърция, която ще се захранва и от Трансадриатическия газопровод (ТАП), чийто строеж започва. По него ще тече 10 млрд. куб. м азербайджанско гориво, от които 6 ще остават в Турция.</p>
<p>
	<strong>Въпреки мерките част от търговията с горива все още е в сивия сектор</strong></p>
<p>
	в. Сега</p>
<p>
	Финансовото министерство не успява да извади на светло сивия сектор при търговията с горива. Нарочените от държавата за основен виновник за укриването на сделки - така наречените ведомствени бензиностанции за зареждане за лични нужди, вече имат нивомери и са свързани с НАП, но от началото на годината отчитат много ниски нива на потребени горива. Освен това контролът на данъчните обхваща малка част от тези бензиностанции - при над 30 000 обекта, каквито бяха първоначалните оценки на МФ, под надзор в момента са само 527.</p>
<p>
	Това показва предоставена от НАП справка в отговор на въпроси на &quot;Сега&quot; за ефекта от въведените законови промени при контрола върху горивата. С промени в Закона за ДДС през 2015 г. депутатите задължиха всички собственици на съдове, от които се зареждат горива, да ги декларират в НАП и да обявят потребените количества горива за предходни години. За част от тези бензиностанции бе въведено и изискване задължително да отчитат зареждането чрез фискално устройство, както и да монтират нивомери за наличните горива.</p>
<p>
	В изпълнение на тези изисквания в края на 2015 година пред НАП са били декларирани общо 14 388 съда за зареждане за лични нужди - 6968 стационарни цистерни, 710 мобилни цистерни, 330 контейнера, 1 вагон, 5126 бидона и 1253 други съдове. Като общо годишно потребление за 2014 година собствениците на тези съдове са обявили 1.6 млрд. литра дизел и 4.6 млн. литра бензин.</p>
<p>
	<strong>Турция е приела само 14 бежанци след споразумението за връщане</strong></p>
<p>
	в. Сега</p>
<p>
	Турция е приела едва 14 бежанци обратно от България по силата на споразумението за връщане, което бе сключено с ЕС. Въпреки гръмките хвалби на българското правителство, че имаме подписан протокол, на базата на който хората ще се връщат, това не се случва. Данните на МВР сочат, че нашите власти масово пишат молби, но те много рядко се удовлетворяват. От 1 юни досега МВР е изпратило 454 молби за общо 622 човека. Приетите обратно са едва 14.&nbsp;</p>
<p>
	Според споразумението между ЕС и Турция южната ни съседка се задължаваше да приема обратно хората, които са незаконно преминали в държави от съюза, в замяна на 3 млрд. евро финансова помощ, отпадане на визите и др. Многократно обаче турският президент Реджеп Ердоган обвинява ЕС, че уговорката не се спазва. По последни данни ЕК е предоставила само 105 млн. евро.&nbsp;</p>
<p>
	<strong>Над 3700 нови ловци отчетоха от горската агенция</strong></p>
<p>
	в. Монитор</p>
<p>
	3 709 са успешно издържалите изпитите за придобиване право на лов от през тази година, съобщиха от Изпълнителната агенция по горите.&nbsp;4553 са били кандидат-ловците, явили се на изпити от 6 юни до 22 юли за придобиване право тази година. На една дата са се допускали не повече от 25 души от съответния курс. Теоретичният изпит включва три нива - тест, писмен и устен изпит, като за явяване на всяко следващо ниво трябва да бъде издържано предходното. Тестът съдържа 104 въпроса, съответстващи на темите от програмата за теоретична подготовка на бъдещите ловци, групирани по раздели на модулен принцип.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
