

	<div class="art">
		<div id="article_text" class="s4" itemprop="articleBody">
			
			
			<p>
	в-к Сега</p>
<p>
	Шофьорските изпити вече се провеждат само в ДАИ</p>
<p>
	Tеоретичната част от шофьорските изпити ще може да се провежда само в специално оборудвани и защитени срещу преписване кабинети на Изпълнителната агенция &quot;Автомобилна администрация&quot; (популярна като ДАИ), а не както досега - в помещения на автошколите, обучаващи кандидат-водачите на моторни превозни средства. Това е записано във влезлите в сила промени в Наредба 38, съобщиха от транспортното министерство. Мярката се налага, за да се ограничат масовите нарушения при даването на книжки.</p>
<p>
	На кандидатите се забранява да използват други електронни устройства освен осигурените за изпита таблети. Друго основно изискване - изпитите да се провеждат в изолирани индивидуални кабини, за да нямат кандидатите физически или визуален контакт, обаче се отлага за 1 март 2017 г. Всяко място ще бъде оборудвано с работна станция, камера и микрофон. В залите ще бъдат монтирани системи за контрол на изпитния процес, апаратура за регистриране на сигнали от електронни устройства, както и система за автоматично известяване и записване на сигналите при тяхното засичане. Ще бъде осигурена и специализирана мобилна техника, с която изпитващият да проверява за излъчвани сигнали от електронни устройства по време на изпита. Преди да заемат местата си в изпитните кабинети, кандидатите ще бъдат проверявани с технически средства за електронни устройства.<br />
	<br />
	Заплатите във Видин са почти двойно по-ниски от софийските</p>
<p>
	в-к Сега</p>
<p>
	Разликите в стандарта на живот в различните региони у нас остават непреодолими. Най-бедната област - Видин, изостава почти два пъти по средна работна заплата в сравнение с най-богатата - София-град. Средното възнаграждение в Северозападна България е по-близко до минималната заплата, отколкото до средната, която за второто тримесечие е 946 лв. В общо седем области заплатите не могат да стигнат дори 700 лв. Това показва регионална статистика за второто тримесечие, оповестена от НСИ в последните дни.</p>
<p>
	С 1264 лв. средно възнаграждение за юни столицата е на &quot;светлинни години&quot; дори от другите смятани за богати райони на страната. Само в още една област заплатата надхвърля 900 лв. - Стара Загора (949 лв. за юни), но тя е специален случай заради енергийните комплекси. Другото изключение - Враца, през юни отбелязва спад на средното възнаграждение до 878 лв. (при 934 лв. за май), вероятно заради включване на сезонните работници към традиционно по-високоплатените служители на АЕЦ. Софийска област е с 872 лв. средно възнаграждение за юни. Добре стои и Варна с 870 лв. средна заплата, а Пловдив и Габрово довършват &quot;клуба&quot; на областите с над 800 лв. заплата, съответно с 835 и 810 лв. за юни.</p>

			<div style="display: block; clear: both; padding-top: 10px;"><i>По статията работи: <a href="znvygb:oblbcbcbi@tznvy.pbz" id="worker_creator_email">Бойчо Попов</a></i></div>		</div>
	</div>

	<!-- Mobile payment branding -->
	
	
