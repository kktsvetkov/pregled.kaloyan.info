

	<div class="art">
		<div id="article_text" class="s4" itemprop="articleBody">
			
			
			<p>
	<strong>Най-скъпият тунел: Сблъсък между много чужди и местни строители</strong></p>
<p>
	В. Капитал Daily</p>
<p>
	Най-голямата строителна поръчка очаквано предизвика силен интерес. Основната разлика с предишни търгове е, че за най-дългия (2 километра) и скъп тунел (250 млн. лв.) в България кандидатстват повече чужди, отколкото местни компании. В Италия явно се е чуло за търга, защото в половината от подадените 17 оферти са представени компании от Ботуша. Чуждестранното участие допълват испански и турски фирми, като има едно гръцко и едно полско дружество.</p>
<p>
	Очаквано участват и всички големи български строителни дружества като ГБС, &quot;Хидрострой&quot;, &quot;Трейс&quot;, &quot;Геострой&quot;, &quot;Джи Пи груп&quot;, &quot;Станилов&quot;. Затова сблъсъкът за голямата поръчка ще е интересен - пътната агенция ще трябва да избира между южноевропейски компании с опит в тунелното строителство и гладни за поръчки български строителни фирми. През последните години чуждите кандидати често бяха отстранявани от състезанието, понякога и заради абсурдни формални основания. Затова търгът за тунела ще е тест за управляващите дали могат да проведат честно състезание.</p>
<p>
	<strong>ВЕЦ &quot;Жребчево&quot; отново смени собственика си</strong></p>
<p>
	В. Капитал Daily</p>
<p>
	Една от най-препродаваните водни централи в България - ВЕЦ &quot;Жребчево&quot;, отново смени собствеността си. Купувачът на близо 15-мегватоватовата централа до Нова Загора е новоучредената фирма &quot;Жребчево енержди&quot;, в която съдружници с равни дялове са собственикът на &quot;Минстрой холдинг&quot; Николай Вълканов и Румяна Георгиева, която притежава търг овеца на електроенергия &quot;Енерджи МТ&quot;, се вижда в Търговския регистър. Сделката е станала през май, когато &quot;Жребчево енерджи&quot; е придобила дотогавашния собственик &quot;КИД 2228&quot;, която до пролетта се управляваше от бившия депутат от БСП Петър Курумбашев.</p>
<p>
	Румяна Георгиева отказа да коментира пред &quot;Капитал Daily&quot; каква е стойността на сделката, за нея обаче може да се съди от цената от 7.5 млн. евро, на която беше продаден активът на предишния му собственик през 2014 г. Георгиева обясни, че една от основните причини за покупката е, че от година и половина нейната фирма &quot;Енерджи МТ&quot; купува изцяло електроенергията от водната централа по свободно договорени цени. По думите й като търговец на енергия &quot;Енерджи МТ&quot; може най-добре да управлява ВЕЦ-а.</p>
<p>
	<strong>Половината досиета на военни разузнавачи са унищожени</strong></p>
<p>
	В. Сега</p>
<p>
	Близо половината от досиетата на бившето Разузнавателно управление на Генералния щаб на БНА (сегашното военно разузнаване) са били унищожени незаконно след 10 ноември 1989 г. Част от досиетата са били прочистени и през 1999 г., по времето на управлението на ОДС, което винаги е обвинявало комунистите за това. Информацията е от отговор на министъра на отбраната Николай Ненчев до депутати от ГЕРБ и Реформаторския блок, цитиран от desebg.com. Комисията по досиетата вероятно ще поиска от прокуратурата да разследва прочистването на архива.</p>
<p>
	От отговора става ясно, че има разлика между общия брой на агентите, вписани в регистрационните дневници на военното разузнаване - 33 083, и предадените на Комисията по досиетата регистрационни картони - 16 460. Те посочват, че преди юли 1991 г., когато е разформирован тоталитарният апарат на комунистическите служби, са били унищожени регистрационни картони на 13 991 агенти, а след юли 1991 г. на 2460 души. Непредадени са регистрационните картони на 172-ма.</p>
<p>
	<strong>Въвеждат се две цени за напояване</strong></p>
<p>
	В. Сега</p>
<p>
	Две цени за напояване ще бъдат въведени според нова стратегия, приета вчера от правителството. Основната идея е повече селскостопански площи да се обхванат в системата на напояването. Ще има стимули за обединяване на земеделците в сдружения за напояване, които да участват в управлението на регионалните хидромелиоративни структури. Двукомпонентната тарифа предвижда едната цена да се формира на база обработвана площ от всеки от членовете на сдруженията за напояване, а другата ще е според реално използваните количества вода за поливане.&nbsp;</p>
<p>
	Цената според площта ще отива за възстановяване на постоянните разходи, а тарифата за ползван обем трябва да насърчава икономиите на вода. В случаите, когато не са учредени сдружения за напояване или когато водата се доставя директно на земеделските стопани, фиксираната цена би трябвало да се определи при отчитане на всички поливни площи в границите на района на дейност. При водоснабдяване на едро както фиксираните, така и променливите цени ще бъдат намалени, за да бъдат отчетени по-ниските разходи.</p>
<p>
	<strong>Училищата сами ще решават за колко отсъствия да изключват ученици</strong></p>
<p>
	В. Сега</p>
<p>
	Всяко училище ще може само да преценява при колко неизвинени отсъствия да изключва ученици. В момента това крайно наказание може да се наложи навсякъде в страната при 15 направени отсъствия, за които ученикът няма уважителни причини. От новата учебна 2016/17 г. обаче правилата за налагане на санкциите ще се определят индивидуално в правилниците на училищата, които се изготвят от директорите и педагогическите съвети. Това става ясно от представения вчера от МОН проект на държавен образователен стандарт за приобщаващото образование.</p>
<p>
	В момента отсъствията са &quot;извинени&quot; и &quot;неизвинени&quot;. Занапред те ще се наричат с по-позитивна терминология &quot;по уважителни&quot; и &quot;по неуважителни причини&quot;. От МОН са задали граница от 25% отсъствия по даден учебен предмет - без значение извинени или неизвинени - над която ученикът ще подлежи на изпит за оформяне на срочна или годишна оценка. Оттук нататък училищата ще имат свободата сами да преценяват при колко отсъствия по неуважителни причини да налагат съответните наказания на учениците. &quot;Едно спортно училище ще определи броя им по един начин, една езикова гимназия по съвсем друг&quot;, коментира зам. просветният министър Диян Стаматов.</p>
<p>
	<strong>Все повече румънци избират Шабла за лятна ваканция</strong></p>
<p>
	В. Стандарт</p>
<p>
	Все повече румънци избират Шабла и района около най-източния град на страната ни за своята ваканция. Това сподели пред &bdquo;Стандарт&quot; д-р Артюн Еринозов от Областния съвет на БЧК, които за поредна година охраняват плажове в Шабленско, за които няма желаещи стопани. &bdquo;Това, което прави впечатление е, че туристите вече са по-дисциплинирани и се вслушват в съветите на спасителите и спазват сигнализацията на флаговете &ndash; не влизат при червен флаг в морето, както и не ползват надуваеми плажни артикули при жълт флаг&quot; &ndash; каза д-р Еринозов. Той добави, че вече няма случаи и на самонадеяни плувци, влезли в морето под въздействие на алкохол.</p>
<p>
	<strong>Големи търговски вериги нарушават правата на служителите си</strong></p>
<p>
	В. Труд</p>
<p>
	Главната инспекция по труда е проверила 384 обекта на големи търговски вериги в цялата страна. От масовата проверка инспекцията констатира 1289 броя нарушения, както и че всяко 7-о нарушение е свързано или с работното време или с безопасността на труда.&nbsp;Инспекторите установили 209 служители без трудов договор, както и 657 нарушения в здравословните и безопасни условия на труд.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
