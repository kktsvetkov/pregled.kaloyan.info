

	<div class="art">
		<div id="article_text" class="s4" itemprop="articleBody">
			
			
			<p>
	<strong>На дни от най-чаканата новина за банките</strong></p>
<p>
	В. Капитал Daily</p>
<p>
	Колко са здрави българските банки? На 13 август Българската народна банка (БНБ) ще даде своя отговор на този въпрос за милиарди левове. Темата е чувствителна и това обяснява и избора на момента - в самия край на дадения от парламента срок, в разгара на летните отпуски, през почивния съботен ден...Резултатите от прегледа на качеството на активите и стрес-тестовете са без прецедент в България - и като обхват и като ниво на прозрачност. От тях се очаква да научим в каква степен отчетите и балансите показват реалността каквато е или каквато на мениджърите и собствениците на банките им се иска да е.</p>
<p>
	С фалита на Корпоративна търговска банка (КТБ) през 2014 г. се видя, че счетоводните манипулации и престъпното кредитиране е възможно да се случват незабелязано години наред въпреки контрола, упражняван от банковия регулатор и другите задължени институции, като например Комисията за финансов надзор (КФН). Предстои да видим още дали начинът, по който банките управляват бизнеса си, е устойчив и дали при икономически шок ще имат достатъчно капитал.</p>
<p>
	И в крайна сметка доколко всяка от тях е заплаха за клиентите си, за целия сектор и като крайно за данъкоплатеца.</p>
<p>
	<strong>Евтиният газ изведе &quot;Топлофикация - София&quot; на печалба</strong></p>
<p>
	В. Капитал Daily</p>
<p>
	&quot;Топлофикация - София&quot; става по-ефективна, а ниската цена на газа изведе дружеството до положителен резултат в средата на годината. Най-голямото топлофикационно дружество в страната, което доставя топлоенергия на над 400 хил. клиента в столицата, завърши полугодието с печалба преди облагане с данъци в размер на 1.466 млн. лв. Резултатът е впечатляващ на фона на загубата от 17.9 млн. лв. за същия период година по-рано, се вижда в отчета на компанията. Той е много добър и в сравнение със заложеното в бизнес плана за 2016 г., в който е прогнозирана загуба от 15.203 млн. лв. Това означава, че прогнозираната от дружеството загуба в края на годината от 63 млн. лв. вероятно ще е значително по-малка.</p>
<p>
	<strong>&quot;Ментормейт&quot; се разраства с офис в Русе</strong></p>
<p>
	В. Капитал Daily</p>
<p>
	Софтуерният разработчик &quot;Ментормейт България&quot; планира да открие нов офис до края на годината. Той ще бъде в Русе, а компанията вече оглежда потенциални офис пространства за разширението си. Причината &quot;Ментормейт&quot; да избере точно дунавския град е, че там има достатъчно специалисти, каза Николай Любчев от &quot;Ментромейт&quot; за &quot;Капитал Daily&quot;. Разработчикът вече има офиси в София, Пловдив, Велико Търново и Варна.</p>
<p>
	Преди три месеца столичното звено на компанията се премести в нова сграда в кв. &quot;Дружба&quot; в София. &quot;Ментормейт&quot; я е наела за следващите пет години и планира тя да стане главен офис за операциите й в Европа. Основаната причина за преместването е желанието ни да предоставим по-добри работни условия на служителите, коментира тогава пристигналият за откриването Тейлър собственик на холдинга &quot;Тейлър корпорейшън&quot;, който притежава и &quot;Ментормейт&quot;. Още тогава от компанията обявиха планове за разрастване на екипа с около 50 служители.</p>
<p>
	<strong>Българите пак купуват едни от най-скъпите горива в ЕС</strong></p>
<p>
	В. Сега</p>
<p>
	В разгара на лятото България отново се оказва с &quot;европейски&quot; цени на горивата и дори надминава средното за ЕС равнище. Страната ни е на пето-шесто място по скъпотия на бензина и дизела преди облагането с данъци, показа справка на в. &quot;Сега&quot;.&nbsp; Литър А 95 у нас струва 0.480 евро, преди да се начислят акциз и ДДС, в Полша е само 0.289 евро, в Австрия е 0.381, в Швеция - 0.393 евро. На практика в цели 21 други членки на ЕС - всичките с по-богато население, масовият бензин преди данъците е по-евтин.</p>
<p>
	Почти същата картина е и при дизеловото гориво, където в 21 страни цените са по-ниски от нашите, преди да бъдат начислени данъците. В България цената е 0.495 за литър, в Австрия е 0.388, в Полша е 0.333 евро и т.н. За разлика от повечето страни в ЕС обаче в България акцизните ставки все още са сравнително ниски.</p>
<p>
	<strong>Тайната на осиновяването ще отпадне</strong></p>
<p>
	В. Сега</p>
<p>
	Тайната на осиновяването ще отпадне, а процедурата ще стане по-улеснена и бърза с промени в Семейния кодекс, които трябва да са готови в края на месеца. Осиновителите няма да могат да разсиновяват дете по собствено желание. Ще има по-строги правила при припознаването на децата, когато родителите нямат сключен брак. Към човека, който претендира да е баща, ще има нови изисквания, за да се пресече търговията с бебета. Това съобщиха заместник-министрите на труда Деница Сачева и на правосъдието Вергиния Мичева.</p>
<p>
	Двете ведомства мислят да създадат един Национален съвет за осиновяване вместо съществуващите в момента 28 регионални съвета. Ще бъде създадена информационна система с данни за децата и регистър на хората, които искат да си осиновят дете. Така хората, които искат да си вземат дете, ще подават една молба и националният съвет ще търси в цялата страна подходящото дете.</p>
<p>
	<strong>Марешки с бензиностанция и в Разград</strong></p>
<p>
	В. Стандарт</p>
<p>
	Бензиностанция с бранда на бизнесмена Веселин Марешки &quot;ВМ-Петролеум&quot; вече работи и в Разград. Колонките с евтини горива чакат клиенти в най-големия жилищен квартал &quot;Орел&quot; в града. Те предлагат бензин, дизел и газ с около 25 ст. по евтино от бензиностанциите на големите вериги в лудогорския град.</p>
<p>
	<strong>Търговците на горива с обезпечение в НАП</strong></p>
<p>
	В. Стандарт</p>
<p>
	До 7 септември фирмите, които търгуват с течни горива, трябва да предоставят обезпечение в пари, държавни ценни книжа или банкова гаранция пред Националната агенция за приходите. Промените в Закона за ДДС, които изискват търговците на горива да дадат обезпечение, вече са обнародвани в &quot;Държавен вестник&quot; като е даден срок от един месец това задължение да бъде изпълнено. Първият работен ден след изтичането на този едномесечен срок е 7 септември. Вчера Министерството на финансите пусна за обществено обсъждане и промени в правилника за прилагане на Закона за ДДС, където подборно е описано как ще се дават обезпечения от търговците на горива.</p>
<p>
	Целта на промените е да се предотвратят схемите за укриване или източване на ДДС от хазната. Обезпечение се изисква, когато за текущия месец фирмата е доставила течни горива на стойност над 25 хил. лв. Това се отнася и за случаите, когато фирмата придобие горивата от страни от ЕС, или ги освободени за потребление от данъчен склад. Обезпечението е в размер на 20% от стойността на сделките с течни горива през предходния месец, но не по-малко от 50 хил. лв.</p>
<p>
	<strong>Българи чакат с месеци за работа в Англия</strong></p>
<p>
	В. Труд</p>
<p>
	Хиляди българи чакат с месеци оферти за работа в Англия, показва допитване на &bdquo;Труд&ldquo; сред водещи посредници у нас, които изпращат хора на Острова. Въпреки противоречивите сигнали за чуждите работници след Брекзит лицензирани фирми от София, Пловдив и Варна отчитат рекорден интерес на желаещи за работа в селското стопанство, услугите и строителството в Англия.</p>
<p>
	&bdquo;На ден правим по над 20 индивидуални интервюта и работим без лятна почивка. Преценяваме здравословното и семейното състояние на хората, квалификацията и нивото на английски език&ldquo;, признават от столична компания. Колегите им край морето уточняват, че минималната ставка за един час работа на Острова в момента е 6,5 паунда, а за работници над 25 години парите на час са минимум 7,2 паунда, което е над 16 лева.</p>
<p>
	<strong>Защо Варна прегърна сделката с панаира, а Пловдив я отказа</strong></p>
<p>
	В. 24 часа</p>
<p>
	Две от най-големите общини в България - Пловдив и Варна, са на път да се разсърдят заради акциите на държавата в &ldquo;Международен панаир&rdquo;. Те са в размер на 49% от капитала на дружеството. Правителството ги разпредели така: на морската столица прехвърли 29%, а на Пловдив - 20%. В деня, когато кабинетът взе решението на 27 юли, в Пловдив реагираха. И гласно обявиха, че не искат своя дял. В същото време съветниците от Варна одобриха сделката с панаира.</p>
<p>
	Защо пловдивската община се отказа от акции за над 11 млн. лв. в панаира? &ldquo;Няма логично обяснение защо Варна получава дял от &ldquo;Международен панаир&rdquo;, коментира кметът Иван Тотев. Според него отказаните от Пловдив 20% акции трябва да си останат на държавата&rdquo;, заяви той. Мажоритарен собственик с 51% в международния изложбен център е лидерът на БСП в града на тепетата Георги Гергов чрез фирмата &quot;Пълдин туринвест&quot;. Тя беше създадена в съдружие с пловдивската община преди повече от 10 г. Първоначално градската управа държеше в нея 75%, а частният инвеститор - 25%. И двете страни апортираха имоти. С еднолично вдигане на капитала бизнесменът успя да обърне в своя полза съотношението. Сега той държи 75% от &ldquo;Пълдин туринвест&rdquo;.</p>
<p>
	&ldquo;Простият разум показва, че когато сме имали съдружие с Гергов, общината губи. Тук няма наивни хора&rdquo;, заяви съветникът от РБ Божидар Здравков. Колегата му от ГЕРБ Спас Гърневски припомни, че &ldquo;този позор беше гласуван преди 10 г. от четири коренно различни партии в Пловдив - СДС, БСП, ВМРО и ДПС&rdquo;.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
