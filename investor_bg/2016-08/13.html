

	<div class="art">
		<div id="article_text" class="s4" itemprop="articleBody">
			
			
			<p>
	<strong>Лилаво пренасищане</strong></p>
<p>
	<em>в. Капитал Daily</em></p>
<p>
	Удвояване на площите с лавандула за период от само пет години, световно лидерство на България в производството на етерично масло от тази култура, високо търсене, атрактивни цени и щедри субсидии. Така изглеждаше бизнес нишата на лавандулата само допреди година. Днес обаче и реколтата, и пазарът показват, че лилавата еуфория върви към своя край и прогнозите за него се сбъдват с пълна сила.</p>
<p>
	Кампанията при маслото от лавандула през 2016 г. беше белязана от рекордно производство, което логично удари и по цените. Освен това качествата на продукцията са твърде разнородни, като една голяма част от добивите са с много влошени показатели. От друга страна, търсенето на лавандуловото масло от България дори на по-ниски стойности едва ли ще направи гигантски скок предвид факта, че и сега по складовете на някои производители залежават непродадени от миналогодишната кампания количества.</p>
<p>
	<strong>Генералът, който кацна по корем в политиката</strong></p>
<p>
	<em>в. Капитал Daily</em></p>
<p>
	&quot;Оставката ми няма политически мотиви. Основният мотив е липсата на ясна перспектива за бойната ни авиация и невъзможността ми като командир на ВВС да осигуря професионалното развитие на нашите пилоти и инженерно-техническия състав и да гарантирам здравето и живота им.&quot; С тези думи през октомври миналата година командирът на Военно-въздушните сили ген. Румен Радев хвърли рапорт за напускане и го оттегли в рамките на по-малко от 24 часа. Така той издейства директно от премиера допълнителни 80 млн. лв. целево за бойната авиация основно за удължаване на летателния ресурс на старите руски изтребители МиГ-29. А също така и за първи път демонстрира, че може да води битки не само в небето, но и в апаратното задкулисие на българската политика.</p>
<p>
	Погледнато от перспективата на днешния ден въпросното твърдение на генерала авиатор вече звучи малко нелепо и лицемерно. Особено след като той изненадващо пак подаде оставка и веднага бе номиниран за съвместна кандидатпрезидентска кандидатура на БСП и АБВ. Наложи се дори целият държавен апарат да форсира процедурите по освобождаването му от редовете на армията, за да не може след това левицата да вкара в предизборната борба популисткия аргумент, че фаворитът й е бил служебно спъван и &quot;репресиран&quot; от ГЕРБ.</p>
<p>
	<strong>Община и фирми спорят - скъпи билети или стари автобуси</strong></p>
<p>
	<em>в. Сега</em></p>
<p>
	Голям търг за 68 дълги автобусни линии - от София до големите градове и Черноморието, вкара в спор Столичната община и фирмите участници. Компаниите се оплакаха в съда, че общината ги притиска с прекалено тежки условия, които ще доведат до поскъпване на билетите. Но Върховният административен съд (ВАС) отхвърли искането на Националното сдружение на автобусните превозвачи (НСАП) за спиране на поръчката, офертите вече бяха отворени и скоро ще стане ясно кои са победителите. Става дума за пътуванията до големите областни градове и морските курорти, за които с оферти наддават над 30 компании. За най-много линии - 39, предложения подаде &quot;Юнион Ивкони&quot;, &quot;Етап&quot; и &quot;Груп&quot; играят за 14, &quot;Витоша Експрес&quot; - за 12, &quot;Карат С&quot; - за 6, &quot;Биомет&quot; - за 3 линии.</p>
<p>
	<strong>Съюзът на съдиите: МВР трябва да контролира мерките за неотклонение</strong></p>
<p>
	<em>в. Сега</em></p>
<p>
	Съюзът на съдиите в България излезе с открито писмо по повод недоволството по случая с турския гражданин Фарук Бекташ, който уби двама мотористи, беше пуснат от съда под &quot;домашен арест&quot;, а след това изчезна от страната. Това доведе до протести на мотористи в цялата страна.</p>
<p>
	Магистратите напомнят, че с акта си съдията е взела &quot;подлежаща на контрол от органите на МВР мярка за неотклонение&quot;. &quot;Законът е възложил също на изпълнителната власт и осигуряването на необходимите технически средства за наблюдение на лицата с взета мярка за неотклонение &bdquo;домашен арест&ldquo;. Не може да бъде вменено на съда и обезпечаването на прилагането на забраната за напускане на границите на страната&quot;, пишат те.</p>
<p>
	<strong>Въвеждат електронни обществени поръчки</strong></p>
<p>
	<em>в. Стандарт</em></p>
<p>
	Провеждането на електронни обществени поръчки ще бъде въведено напълно в България до 2020 г. Това е една от мерките, които на последното заседание на МС бяха добавени в Националната програма за реформи на България по препоръка на Съвета на ЕС. Нов момент е включването на препоръка в областта на обществените поръчки за засилване капацитета на възлагащите органи и на Агенцията по обществени поръчки (АОП), както и за подобряване на контрола върху провеждането им. Затова кабинетът включи в Националната програма за реформи три нови мерки по отношение на обществените поръчки.</p>
<p>
	<strong>Първите 10 трамвая от Прага се движат в София</strong></p>
<p>
	<em>в. Труд</em></p>
<p>
	Първите 10 от общо 20 реновирани трамваи от Прага са въведени в експлоатация, съобщиха от пресцентъра на Столична община. Те се движат по линия 22. Трамвайните мотриси са се използвали в чешката столица. Предвижда се останалите трамваи ще се движат и по линия 20. На 25 юни пристигна и първият от изцяло нови трамваи, които от есента ще пътуват по линия №1.</p>
<p>
	<strong>Укрепват пътя между Трявна и Дряново</strong></p>
<p>
	<em>в. Монитор</em></p>
<p>
	Започва укрепване на пътя между Трявна и Дряново, съобщиха от Агенция &bdquo;Пътна инфраструктура&rdquo; (АПИ). При ремонта ще бъдат изградени четири подпорни стени. Участъци от третокласния път пропаднаха от интензивните валежи през юни 2014 г. и преовлажняване на почвата. Очаква се възстановяването да завърши през септември. Стойността на ремонта е над 563 хил. лв. с ДДС, като средствата се отпускат от европейския фонд &bdquo;Солидарност&rdquo;.</p>
<p>
	<strong>500 лева, за да се качиш на сърф</strong></p>
<p>
	<em>в. 24 часа</em></p>
<p>
	Между 400 и 500 лв. плащат българи, за да се научат да карат сърф. Цената е за пакет от 10 урока и е почти идентична за обучение по кайт или уиндсърф, показва проверка на в. &ldquo;24 часа&rdquo; по морето. Въпреки че спортът не е евтин, все повече хора започвали да го практикуват, твърдят учители по сърф.</p>

			<div style="display: block; clear: both; padding-top: 10px;"><i>По статията работи: <a href="znvygb:fivyra.xbyri@vairfgbe.ot" id="worker_creator_email">Свилен Колев</a></i></div>		</div>
	</div>

	<!-- Mobile payment branding -->
	
	
