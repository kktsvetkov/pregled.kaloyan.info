

	<div class="art">
		<div id="article_text" class="s4" itemprop="articleBody">
			
			
			<p>
	<strong>МВР трябва да пренареди победителите в поръчка за коли за 27 млн. лв.</strong></p>
<p>
	В. Капитал Daily</p>
<p>
	Победителите в търга за покупка на автомобили за 27 млн. лв. от МВР трябва да се пренаредят, реши Комисията за защита на конкуренцията (КЗК). Вътрешното министерство неправилно е отстранило &quot;Киа моторс България&quot; заради закръгляване от 1 стотинка, при това в цената с ДДС, която не е показателят за класиране, смята регулаторът.</p>
<p>
	Ако МВР не обжалва решението, а директно прекласира победителите, то това означава, че &quot;Киа&quot; ще измести &quot;Булвария&quot;, показват изчисления на &quot;Капитал&quot;. От министерството не отговориха на въпросите дали ще обжалват и как се променя подреждането по точки, изпратени преди три работни дни. Така близо 1000-та патрулки най-вероятно ще бъдат доставяни от &quot;София Франс ауто&quot;, &quot;Еуратек&quot; и &quot;Киа&quot;.</p>
<p>
	<strong>КФН спря търговото предложение за &quot;Биовет&quot;</strong></p>
<p>
	В. Капитал Daily</p>
<p>
	Комисията за финансов надзор (КФН) наложи временна забрана на търговото предложение от страна на свързаните &quot;Хювефарма&quot; и &quot;Опортюнити 2009&quot; към малките акционери в производителя на продукти за ветеринарната медицина &quot;Биовет&quot;. Заедно двете компании притежават 90.01% от капитала на дружеството, като за останалите книжа предложиха по 13.3 лв. на акция в края на юли. Спрямо тогавашната пазарна цена на книжата премията беше 10.8%.</p>
<p>
	В началото на месеца пък инвестиционният посредник &quot;София интернешънъл секюритис&quot; е обжалвал предложената от големите акционери цена, тъй като само няколко месеца по-рано дружеството беше заложено пред консорциум от банки при значително по-висока стойност. От КФН не дадоха коментар дали временната забрана е по тази причина.</p>
<p>
	<strong>Гимназиите закриват десетки паралелки след двойките на изпитите</strong></p>
<p>
	В. Сега</p>
<p>
	Тревожната тенденция преди всеки 15 септември да се закриват все повече и повече паралелки с прием след 7-ми клас, и то основно в професионалните гимназии, се затвърждава и тази година. 255 паралелки в страната, или с 24 повече от м.г., остават с нулев прием след 7-ми клас заради липса на ученици. Още 166 паралелки с прием след 8-ми клас също не са успели да намерят нужния брой младежи. Това показват данни на просветното министерство, предоставени след запитване на &quot;Сега&quot;.</p>
<p>
	Според данните от регионалните управления по образованието към 5 август без ученици в страната са останали 92 профилирани (езикови и математически) и 163 професионални паралелки. Увеличението спрямо миналата година при профилираните е с 3, а при професионалните - с 21, т.е. отливът от професионалното образование продължава с пълна сила. Най-много паралелки се закриват в София - 57 при 34 през м.г.</p>
<p>
	<strong>Британци питат за българско гражданство</strong></p>
<p>
	В. Сега</p>
<p>
	Граждани на Великобритания не искат да се откажат от възможността да живеят и работят в ЕС и правят всичко възможно да получат гражданство на друга членка на общността, включително и от България, съобщи БГНЕС, като се позовава на Блумбърг. Много посолства в Лондон регистрират увеличаване на молбите за получаване на паспорт от страни - членки на ЕС, започнало веднага след като станаха известни резултатите от референдума за Брекзит.</p>
<p>
	Посолството на България съобщава за 30 молби от британци за получаване на гражданство. &quot;По правило не получаваме такива молби от британски граждани, тази тенденция започна след референдума&quot;, казва пред Блумбърг вторият секретар на българското представителство Цветин Спасов. Аташе в австрийското посолство изтъква, че в първите дни след референдума броят на телефонните обаждания и електронните писма за искане на гражданство е бил над 100 на ден.</p>
<p>
	<strong>За 7 дни ще се включваме към електрическата мрежа</strong></p>
<p>
	В. Стандарт</p>
<p>
	От 15 на 7 работни дни ще бъде намален срокът за присъединяване на производители и клиенти на електрическа енергия към преносната или разпределителната мрежа. Това става ясно от проект за изменение и допълнение на Наредба 6 на КЕВР от 24.02.2014 г. за присъединяване към мрежите, публикуван за обсъждане на Портала за обществени консултации www.strategy.bg. Става въпрос за намаляване на срока, за който мрежовият оператор трябва да съгласува работните проекти на електрическите мрежи и съоръжения за присъединяване. Освен това &quot;при необходимост от съгласуване с друг оператор, който не е страна по предварителния договор&quot;, досега 15-дневният срок можеше да се удължава до 30 дни, което в промяната на наредбата, поне засега, не се предвижда.</p>
<p>
	<strong>&bdquo;Газпром&ldquo; разформирова департамента, отговорен за проекта &bdquo;Южен поток&ldquo;</strong></p>
<p>
	В. Труд</p>
<p>
	Компанията &bdquo;Газпром&ldquo; разформирова департамент 337 (който по-рано се наричаше &bdquo;департамент по управление на проекти&ldquo;), заявиха няколко източника от отрасъла, предава Интерфакс, цитирана от &bdquo;Фокус&ldquo;.<br />
	Департаментът, непосредствено подчинен на председателя на борда на &bdquo;Газпром&ldquo;, беше създаден през 2009 г. На него бяха възлагани задачите, свързани с реализацията на проекта &bdquo;Южен поток&ldquo; на територията на Русия, Европа и в частта за строителство на морския участък.</p>
<p>
	<strong>Джипита изписват ударно лекарства, пращат ги на екзотични екскурзии</strong></p>
<p>
	В. Монитор</p>
<p>
	Джипита изписват ударно лекарства на конкретни фармацевтични фирми, за да пътуват безплатно на екзотични екскурзии. За всяка дестинация е необходимо те да съберат определен брой изписани опаковки от даден медикамент. Това са предимно лекарства за сърдечносъдови заболявания, като хипертония, и диабет, които се отпускат безплатно или частично от Националната здравноосигурителна каса. Това съобщи пред &bdquo;Монитор&rdquo; Пенка Георгиева, председател на пациентската организация &bdquo;Заедно с теб&rdquo;. Тя предостави конкретни оферти, предложени на общопрактикуващ лекар от Варна, като уточни, че те важат и за други градове в страната. Обикновено става въпрос за по-скъпи медикаменти, за които НЗОК трябва да плати повече, а в някои случаи има и разлика, която е за сметка на пациента, уточни Георгиева.</p>
<p>
	Пред фирмата отчитането е с копието от рецептата за изписаното реимбурсирано лекарство или от компютъра на доктора, където това също се нанася.&nbsp;За екскурзия до Мексико и Сингапур например джипи трябва да продаде 5000 опаковки от определено лекарство. Гвоздеят в туристическата програма обаче е полуостров Камчатка, за където българи все още пътуват твърде малко. Тази дестинация сега е много модна както в Русия, така и сред европейците, и е много скъпа. За нея лекарят трябва да изпише 6000 опаковки.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
