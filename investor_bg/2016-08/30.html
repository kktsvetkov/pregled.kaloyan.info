

	<div class="art">
		<div id="article_text" class="s4" itemprop="articleBody">
			
			
			<p>
	<strong>Шест кандидата да ремонтират сградата на НДК</strong></p>
<p>
	В. Капитал Daily</p>
<p>
	Поръчката за ремонта на НДК за 15 млн. лв. предизвика по-скоро слаб интерес на фона на малкото строителен бизнес - само шест оферти са подадени. От описанието на поръчката не стават ясни детайли какво точно ще се ремонтира, тъй като от съображения за сигурност идейният проект ще бъде представен само на компанията победител, т.е. кандидатстването е леко на сляпо. Заедно с краткия срок това вероятно е причината и за ограниченото участие. В последните пътни търгове, които са и по-големи като сума, участват по 10-15 кандидата.</p>
<p>
	Ремонтът се финансира от бюджета по перото за българското председателство на Съвета на ЕС, което е около 150 млн. лв., но с изтеглянето му шест месеца по-рано вероятно и необходимият бюджет за председателството ще се увеличи. От шест подадени оферти три фирми кандидатстват самостоятелно и три са обединения. Кандидатстват големи компании като &quot;Главболгарстрой&quot;, &quot;Планекс&quot;, &quot;ИСА 2000&quot;, &quot;Водстрой 98&quot; и &quot;Галчев инженеринг&quot;, а изненадата е малката видинска компания &quot;КИД плюс&quot;, която има оборот между 3 и 6 млн. лв. през последните пет години. От останалите изброени кандидати &quot;ИСА 2000&quot; има опит основно в инфрастурктура и дори на сайта си не са посочили проекти от високото строителство.</p>
<p>
	<strong>&quot;Пикадили&quot; - вече с един собственик и с два нови обекта</strong></p>
<p>
	В. Капитал Daily</p>
<p>
	&quot;Пикадили&quot; обръща трендът от последните години, през които само затваряше обекти, и започва да наема нови. Това става и успоредно с промяна в собствеността. По информация на &quot;Капитал&quot; Николай Лазаров от лятото е едноличен собственик на търговската верига, а братята Валентин и Десислав Попови са се оттеглили от участието си. Така съвместният им проект трая две години, през които веригата се смали, имаше дълги периоди на неплащане на наеми и суми за доставена стока.</p>
<p>
	Сега тя остава в ръцете на живеещия в Париж българин Николай Лазаров, който обаче според запознати ще си търси нов съинвеститор. Лазаров беше сочен и за близък до гръцката Marinopoulos, която държи тук франчайза на Carrefour, като стоеше в основата на идеята за обединение на двете вериги през 2014 г. Тя пропадна заради финансови проблеми на гръцката компания и по ирония на съдбата тази седмица &quot;Пикадили&quot; е подписала договор, с който влиза в един от последните останали обекти на Carrefour - този в софийския мол Paradise.</p>
<p>
	От есента на миналата година бизнесът на &quot;Пикадили&quot; беше преместена в специално създадената компания &quot;Селект трейд&quot;. Тя е собственост на люксембургската офшорка BK Finance. От името на едноличния собственик на капитала учредителният акт от 14 юни т.г. е подписан от Николай Ичков Лазаров. Пак това лято компанията напуска Таня Косева-Бошова, която макар да не фигурираше официално в ръководството, управляваше веригата през последните две години. По информация на &quot;Капитал&quot; тя се е върнала да управлява офис комплекса на &quot;Цариградско шосе&quot; на братята Попови - ETC до The Mall.</p>
<p>
	<strong>Заради бежанците България ще получи техника и още 100 граничари от ЕС</strong></p>
<p>
	В. Сега</p>
<p>
	България е връчила списък с искания на Германия, съобщи на пресконференция вицепремиерът и министър на вътрешните работи Румяна Бъчварова. Миналата събота премиерът Борисов се срещна с германския канцлер Меркел, а Бъчварова с немския си колега Томас де Мезиер. От думите й стана ясно, че тя е присъствала и на срещата с Меркел.</p>
<p>
	България иска да влезе в Шенген и еврозоната, както и да получи допълнително техника от страните от Европейския съюз, за да гарантира по-добре сигурността на външните граници на съюза. Засега София е получила положителен отговор само за присъединяването й към Шенгенската информационна система (ШИС). Това ще й позволи да получи данни за издирвани лица или такива, на които е отказана виза. В момента МВР има достъп само до данните за издирвани коли в Шенген. Досега не се даваше достъп до ШИС на България, тъй като има опасения от изтичане на информация за издирвани лица.</p>
<p>
	<strong>Приемането на бюджета за 2017 г. ще се забави до декември</strong></p>
<p>
	В. Сега</p>
<p>
	Приемането на бюджета за 2017 г. ще се забави заради президентските избори. Новите разчети за приходите и разходите на държавната хазна вероятно ще бъдат гласувани в последния месец на годината, съобщи вчера пред БНТ зам.-шефът на ГЕРБ Цветан Цветанов. Разглеждането на проекта ще започне през ноември, след президентския вот, който бе насрочен за 6 ноември. Гледането на текстовете по комисии и в зала ще се проточи до декември, се разбра от неговите думи.</p>
<p>
	<strong>&quot;Минстрой&quot; става световен производител на метали</strong></p>
<p>
	В. Стандарт</p>
<p>
	До две години &quot;Минстрой холдинг&quot; ще стане ключов играч в световния добив на оловно-цинкова руда и концентрат от нея. Такива са плановете на собственика и председател на съвета на директорите на холдинга Николай Вълканов. Само преди ден той официално представи новите си инвестиции в два рудника в Македония. В началото на август Вълканов, чрез регистрираната в Македония фирма &bdquo;Булмак 2016&quot;, част от &quot;Минстрой холдинг&quot;, спечели на търг активите им и концесия за добив. Фалиралите и затворени от близо година мини &bdquo;Злетово&quot; и &bdquo;Тораница&quot; отново възобновяват работа, като на официалната церемония по откриването присъства и премиерът на западната ни съседка Емил Димитриев.</p>
<p>
	&bdquo;В срок от две години в двата рудника ще бъдат вложени 20 млн. евро, за да се възстанови производството и то да достигне капацитета си от общо 3000 тона оловно-цинков концентрат на месец&quot;, съобщи Вълканов. Подобен е капацитетът и на българските мини на &bdquo;Минстрой&quot; в Златоград и Мадан. Холдингът държи концесиите за повечето от оловно-цинковите находища в България. Три от тях се оперират от &quot;Горубсо Мадан&quot;, а други три &ndash; от &quot;Горубсо Златоград&quot;. &bdquo;От 2013 г. насам добивът в тях се е удвоил, като в момента в Мадан вече получаваме 2000 тона концентрат месечно, а в Златоград &ndash; 1500 тона&quot;, посочи Вълканов.</p>
<p>
	<strong>Прехвърляме без такса парите за трета пенсия</strong></p>
<p>
	В. Стандарт</p>
<p>
	Парите за трета пенсия, натрупани в индивидуалните партиди на осигурените лица, ще могат по-лесно да се прехвърлят от един фонд на друг. Това гласят промени в Кодекса за социално осигуряване (КСО), предложени от Комисията за финансов надзор (КФН) и пуснати за обществено обсъждане. Премахва се таксата от 20 лв. за извършване на операцията по прехвърляне. Промените касаят само доброволното осигуряване, а не универсалните и професионалните фондове.</p>
<p>
	Без плащане на такса парите ще могат да се прехвърлят от фонд за допълнително доброволно пенсионно осигуряване или фонд за допълнително доброволно пенсионно осигуряване по професионални схеми в друг съответен фонд, който се управлява от друго дружество. Освен това се намалява продължителността на периода, в които лицата са ограничени да променят участието си във фонд за допълнително задължително пенсионно осигуряване.</p>
<p>
	<strong>Кредит от 98,5 млн. лв. за &ldquo;Приста ойл&rdquo;</strong></p>
<p>
	В. &bdquo;24 часа&ldquo;</p>
<p>
	Предприемачите Пламен и Атанас Бобокови са изтеглили инвестиционен кредит от 50,34 млн. евро или 98,5 млн. лв., от Уникредит Булбанк, става ясно от Търговския регистър. Залогодател по кредита&nbsp; е &ldquo;Приста ойл холдинг&rdquo;, а кредитополучател е най-новата компания на Бобокови - &ldquo;Приста инвест 2016&rdquo;.&nbsp; &ldquo;Приста ойл&rdquo; обезпечава вземанията на банката, като залага завода за смазочни масла и още 10 независими имота в Русе.</p>
<p>
	<strong>Дерайлирали вагони с въглища пометоха 200 м релси</strong></p>
<p>
	В. &bdquo;24 часа&ldquo;</p>
<p>
	Седем натоварени с въглища вагона дерайлираха и пометоха 200 м релси при с. Петърч. Катастрофата е станала в неделя около 16,10 ч. Всичко е изпочупено и сринато, тотално е унищожено, каза шефът на Националната компания &quot;Железопътна инфраструктура&quot; (НКЖИ) Милчо Ламбрев. Композиция от 12 вагона е превозвала въглища, товарът е бил около 500 т и още толкова тежи самият влак. Първите три вагона и локомотивът са преминали, дерайлирали са от 4-ия до 10-ия вагон. Локомотивът и локомотивната бригада са на &quot;БДЖ Товарни превози&quot;, а вагоните на компанията на Христо Ковачки, казаха от НКЖИ. Първата задача на екипа на инфраструктурната компания е била да разчисти вагоните от релсите. В понеделник започна възстановяването на железния път.</p>
<p>
	<strong>Жънат по 200 кг слънчоглед от декар</strong></p>
<p>
	В. Монитор</p>
<p>
	Средно по 200 кг слънчоглед от декар жънат в област Добрич в началото на жътвата. Това съобщиха от областната дирекция &bdquo;Земеделие&rdquo;, цитирана от БТА. Реколтата вече е прибрана от около 62 500 декара, като общо стопанската площ тази година е 810 885 декара.&nbsp;Област Добрич е сред най-големите производители в страната на маслодайно семе. Засега зърнопроизводителите прибират най-много слънчоглед в землището на Балчик - средно по 225 килограма от декар, а най-малко - в полетата край Добрич - по 140 килограма от декар.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
