

	<div class="art">
		<div id="article_text" class="s4" itemprop="articleBody">
			
			
			<p>
	<strong>Държавните производители на енергия влошиха резултатите си</strong><br />
	<em>в. Капитал Daily</em></p>
<p>
	Основните държавни компании, произвеждащи електроенергия - АЕЦ &quot;Козлодуй&quot; и ТЕЦ &quot;Марица-изток 2&quot;, и най-голямото минно дружество &quot;Мини Марица-изток&quot; влошават резултатите си през първото полугодие. Отчетите за периода показват, че приходите им намаляват и трупат сериозни загуби, като само атомната централа излиза на минимална печалба. В същото време Българският енергиен холдинг, който обединява всички държавни енергийни дружества, отчита увеличение на приходите и печалбата си.</p>
<p>
	По-добрите резултати на БЕХ през първото полугодие - приходи от 172.5 млн. и печалба в размер на 129.7 млн. лв., се дължат на по-високия дивидент, изплатен от някои дъщерни дружества за миналата година. Енергийният холдинг е получил по това перо 115.4 млн. лв., което е с 24.4 млн. лв. повече в сравнение с шестмесечието на 2014 г. Най-голямото увеличение в тази посока е на Електроенергийния системен оператор (ЕСО), който е внесъл в БЕХ 24.3 млн. лв. при нулев дивидент за 2014 г. Това се дължи на повишението на печалбата на дружеството за 2015 г. с 221.5%.</p>
<p>
	<strong>Германска фирма планира да вложи 8 млн. лв. в текстилен завод в Търговище</strong><br />
	<em>в. Капитал Daily</em></p>
<p>
	Германската компания Dr. Bock Industries планира да изгради завод за облекла и обработка на текстил в Търговище. Инвестицията е на стойност 8 млн. лв. и ще осигури разкриването на 150 нови работни места. Това става ясно от информация, публикувана на сайта на общината. В четвъртък (28 юли) общинският съвет е взел решение за продажба на три поземлени имота чрез публичен търг с тайно наддаване, на които инвеститорът е изявил интерес да изгради завода си. Общата площ на имотите е 21 хил. кв. метра.</p>
<p>
	<strong>Ремонт за 12 млн. лв. ще предпазва &quot;Аспарухово&quot; от наводнения</strong><br />
	<em>в. Капитал Daily</em></p>
<p>
	Две години след наводненията във варненския квартал &quot;Аспарухово&quot;, отнели живота на 13 души, работата по възстановяването и почистването на отводнителните дерета най-после може да започне. В края на миналата седмица община Варна е подписала договорите по изпълнението с две обединения - &quot;Аква&quot;, с участието на &quot;Хидрострой&quot; и Инжстройинженеринг&quot;, и &quot;Видими промени&quot; с водещи участници &quot;Девня трейд&quot; и &quot;Стимекс&quot;.</p>
<p>
	<strong>В разгара на отпускарския сезон месечните винетки изчезнаха</strong><br />
	<em>в. Сега</em></p>
<p>
	В разгара на лятото и на ваканциите пътуването по родните шосета се превърна в ад. На фона на километричните задръствания заради ремонти и катастрофи, температурните рекорди и скъпите горива шофьорите се сблъскаха с още един проблем - дефицит на месечни винетки. След като от 1 януари правителството реши да вдигне пътните такси, месечният стикер струва 30 лева, а седмичният - 15 лева.</p>
<p>
	Ако човек планира да кръстосва родните пътища трийсетина дни, а не може да си намери такъв стикер, излиза, че трябва да си купи 4 или дори 5 седмични винетки, всяка от които струва 15 лева. Може да си купи и годишна - за 97 лева, нищо, че не му трябва. Глобата за липса на винетка е 300 лева.</p>
<p>
	<strong>Мутренските кортежи ще имат кодекс за етично поведение</strong><br />
	<em>в. Сега</em></p>
<p>
	Собствениците на охранителни фирми или еднолични търговци, които предоставят лична охрана, ще бъдат задължени да пишат на своите служители правила за поведение в обществото и етични норми. На самите охранители се забранява да носят открито оръжие, палки и белезници. Това става ясно от наредба на МВР, която трябва да регламентира дейността на кортежите от скъпи автомобили, които редовно нарушават правилата за движение по пътищата.</p>
<p>
	От МВР обещаха да подготвят наредбата след инцидента на Околовръстното шосе на София през пролетта, при който трима охранители на Ивайло Борисов-Ториното пребиха семейство с палки след спор на пътя.</p>
<p>
	<strong>Разделят матурите на отделни модули</strong><br />
	<em>в. Стандарт</em></p>
<p>
	Държавните зрелостни изпити на предстоящата през август и септември сесия ще се проведат на модули, за да се ограничат опитите за преписване, съобщиха от Министерство на образованието и науката (МОН). Зрелостниците ще получават изпитния вариант на части и ще разполагат с определено време за работа върху всяка от тях. След изтичане на определеното време те ще затварят в плик съответната част (лист с отговори и въпросник) и няма да имат възможност да се връщат и да работят повече върху нея. Някои от предметите - български език, история, география ще се решават на три модула, а други като математика, химия, физика - на два.</p>
<p>
	Зрелостниците ще имат право да излизат от изпитната зала след приключване на работата върху съответната част. В случай че зрелостник напусне сградата, не се допуска обратно в нея до края на изпитния ден.<br />
	&bdquo;Провеждането на матурите на модули няма да се отрази върху формата и съдържанието на изпита.</p>
<p>
	<strong>Идат фалити на университети</strong></p>
<p>
	<em>в. Стандарт</em></p>
<p>
	Ако университетите не вземат мерки, след година-две ще говорим за масови фалити на висши училища. За това предупреди финансовият министър Владислав Горанов на последното правителствено заседание, става ясно от публикуваната стенограма.</p>
<p>
	Повод за прогнозата му е решението за отпускане на 1,3 млн. лв. допълнителни средства от бюджета за Великотърновския университет &quot;Св. Св. Кирил и Методий&quot; (ВТУ) заради влошеното му финансово състояние. Парите ще отидат за разплащане на просрочени задължения за хонорари по магистърските програми за учебната 2014-2015 г. и за погасяване на борчове за строително-монтажни работи в размер на 163 000 лв.Копирано от standartnews.com</p>
<p>
	<strong>110 млн. лв. чакат &quot;Мини Марица изток&quot;</strong><br />
	<em>в. Стандарт</em></p>
<p>
	110,4 млн. лв. чакат &quot;Мини Марица изток&quot; от четирите основни предприятия в енергийния комплекс. Това е записано в отчета на изпълнителния директор на компанията Андон Андонов за първото полугодие, публикуван на сайта на Министерството на финансите.</p>
<p>
	Най-големи са вземанията на мините за добити и реализирани лигнитни въглища от държавната ТЕЦ &quot;Марица изток 2&quot; - 69,168 млн. лв. 24,154 млн. лв. дължи за въглища и частната брикетната фабрика &quot;Брикел&quot;, собственост на Христо Ковачки. След като получиха вземанията си от НЕК, двата американски ТЕЦ-а в енергийния комплекс - &quot;Контурглобал МИ-3&quot; и &quot;Ей И Ес МИ-1&quot; са стопили задълженията си към мините съответно до 11,46 млн. и 5,62 млн. лв., пише още в отчета на най-голямото ни въгледобивно дружество.</p>
<p>
	<strong>Парите за втора пенсия с 1,5% лихва за година</strong><br />
	<em>в. Монитор</em></p>
<p>
	Парите за втора пенсия в най-масовите фондове &ndash; универсалните са били олихвени с 1,5% за година. Тези в професионалните фондове &ndash; с 2 на сто, а в доброволните, в които осигуряването е по желание &ndash; с 2,4%. Това показват изчисленията на &bdquo;Монитор&ldquo; на база официалните данни на Комисията за финансов надзор за стойността на един дял. Промяната в стойността на един дял отразява дохода от управлението на активите на фонда.</p>
<p>
	Дяловете бяха въведени през 2004 г. и тяхната стойност се обявява ежедневно, за да могат хората да проследяват какво се случва с парите им за втора и трета пенсия. Стойността на един дял се получава като всички пари на осигурените в съответния вид фонд (след като им са удържани таксите) се раздели на броя на дяловете. През 2004 г., когато се въведоха дяловете стойността на 1 дял беше 1 лев, тоест ако сте имали 100 лв., сте имали и 100 дяла.</p>
<p>
	<strong>Хотелиери плачат за български туристи по морето</strong><br />
	<em>в. Труд</em></p>
<p>
	Хотелиери и ресторантьори по морето плачат за български туристи - избирали Гърция, а били много по-платежоспособни и харчели с широки пръсти за хубава храна и нощувки, за разлика от бедни поляци, чехи и немци, които пълнят базите по Южното Черноморие в момента.</p>
<p>
	&bdquo;За съжаление в Слънчев бряг нямаме много българи. Те плащат, като дойдат на море, не са капризни, не се напиват и са възпитани&quot;, обяви пред &bdquo;Труд&ldquo; хотелиерът Веселин Налбантов. Според него една от причините българите да избират Гърция е, че пътят до морето ни не е уреден.</p>
<p>
	<strong>Стотици незаконни обекти са изникнали в &bdquo;Слънчев бряг&rdquo;</strong><br />
	<em>в. 24 часа</em></p>
<p>
	Стотици незаконни обекти са изникнали това лято в &bdquo;Слънчев бряг&rdquo;. Това установиха от министерството на регионалното развитие и Дирекцията за национален строителен контрол (ДНСК). Наложени са глоби на община Несебър, съобщи БТВ. Проверката на преместваемите павилиони в курорта се прави във връзка с прокурорско разпореждане, твърдят проверяващите инспектори.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
