

	<div class="art">
		<div id="article_text" class="s4" itemprop="articleBody">
			
			
			<p>
	<strong>Топлофикации и заводски централи спряха да продават скъп ток</strong><br />
	<em>в. Капитал Daily</em></p>
<p>
	Част от топлофикациите и заводските централи вече не произвеждат високоефективна електроенергия през летните месеци. Това стана ясно от думите на председателя на Комисията за енергийно и водно регулиране (КЕВР) Иван Иванов пред журналисти в четвъртък. Така разходите на Националната електрическа компания (НЕК), която трябва да купува тази енергия по високи преференциални цени, реално намаляват.</p>
<p>
	<strong>МВР търси сътрудници за лов на бежанци</strong><br />
	<em>в. Сега</em></p>
<p>
	МВР явно се връща към практиката от близкото минало, когато ползваше услугите на жителите от граничните села, за да хваща нелегални нарушители на границата. Днес главният секретар на МВР Георги Костов и новото ръководство на &quot;Гранична полиция&quot; се срещат с населението на Малко Търново, за да искат от тях помощ при залавянето на влезлите незаконно през границата.</p>
<p>
	Някога жителите по границата бяха задължени да докладват за непознати. Така с тяхна помощ всеки проникнал в граничната зона беше задържан. Достатъчно беше едно телефонно обаждане от местен жител. Дали и в бъдеще хората от пограничните селища ще помагат срещу заплащане или от патриотични мотиви - ще стане ясно днес.</p>
<p>
	<strong>МОН облекчава реда за признаване на чужди дипломи</strong><br />
	<em>в. Сега</em></p>
<p>
	Просветното министерство ще опрости реда за признаване на чуждестранни дипломи за висше образование. Облекчения ще има и при издаването на удостоверения за професионална квалификация, нужни за работа в чужбина. Това предвижда правителствено проектопостановление за промяна на двете наредби, които уреждат тези въпроси.</p>
<p>
	<strong>НЗОК остави без терапия деца с церебрална парализа</strong><br />
	<em>в. Сега</em></p>
<p>
	Заради недомислени ограничения от здравната каса Специализираната болница за рехабилитация на деца с церебрална парализа &quot;Света София&quot; намали с 30% приема на пациенти. Това е единственото подобно лечебно заведение у нас и голяма част от децата, които се нуждаят от специализирано лечение, се нареждат в списък от чакащи.</p>
<p>
	&quot;В последните шест месеца не получавахме адекватно реимбурсиране от касата за извършена от нас надлимитна дейност. Въобще ме е срам от термина &quot;надлимитна дейност&quot;, когато става въпрос за деца и кърмачета с неврологични увреждания, които задължително трябва да получават необходимата им терапия. В последните 8-10 месеца работихме с резервите на болницата, но те приключиха и този месец за съжаление няма финансови средства&quot;, каза пред БНТ доц. Иван Чавдаров, управител на болницата.</p>
<p>
	<strong>Ненчев пусна втора поръчка за ремонт на кораби</strong><br />
	<em>в. Стандарт</em></p>
<p>
	Втора обществена поръчка за сключване на рамково споразумение за ремонт на военни кораби пусна в рамките само на три седмици министърът на отбраната Николай Ненчев. В края на юли военното ведомство обяви, че дава 4,7 млн. лв. за ремонт на девет стари кораба в следващите четири години. В началото на тази седмица е пусната поръчка за ремонт на други девет кораба. Този път стойността на ремонтите не трябва да надвишава 4,5 млн. лв.</p>
<p>
	До 2020 година МО трябва да ремонтира общо 18 кораба, за което ще плати малко над 9 млн. лв., става ясно от документациите по двете обществени поръчки. При първата поръчка доков ремонт на плавателни съдове ще засегне - учебно-спомагателен плавателен съд, противопожарен кораб, танкер-бункеровчик, транспортен кораб, можещ да превозва до три средни танка, фрегата, спасителен кораб.</p>
<p>
	<strong>Обсъждат затвор за връщане на километраж</strong><br />
	<em>в. Монитор</em></p>
<p>
	Затвор за връщане на километража на колата се обмисля по предложение на Съюза на българските автомобилисти (СБА). Лишаване от свобода може да се налага за случаи на катастрофи с возила с променен пробег или при рецидиви с подправяне на километрите на возила от едно лице, обясни за &bdquo;Монитор&rdquo; инж. Емил Панчев, председател на СБА. Според експерта може да се налагат и административни наказания - глоби или принудително спиране на дейността на фирми или частни лица, които продават коли с върнати километражи.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
