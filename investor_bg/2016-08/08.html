

	<div class="art">
		<div id="article_text" class="s4" itemprop="articleBody">
			
			
			<p>
	<strong>Сделките за полугодието: Малко и малки</strong><br />
	<em>в. Капитал Daily</em></p>
<p>
	След скромната активност на пазара на сливания и придобивания (M&amp;A) в началото на годината второто тримесечие идва с още по-слаб резултат. Броят на сключените в страната сделки намалява &ndash; ако през периода януари - март те бяха около 30, през април - юни броят им е около 15.</p>
<p>
	<strong>&quot;Риск инженеринг&quot; спечели нова поръчка на &quot;Топлофикация София&quot;</strong><br />
	<em>в. Капитал Daily</em></p>
<p>
	&quot;Топлофикация София&quot; продължава да залага на познати фирми изпълнителки за модернизацията си. Консорциумът &quot;Риси консорциум&quot;, който обединява &quot;Риск инженеринг&quot; на Богомил Манчев, (което работеше по изграждането на АЕЦ &quot;Белене&quot;) и Simens, ще модернизира турбогенератор 4 в ТЕЦ &quot;София-изток&quot;. Стойността на поръчката е 20.5 млн. лв. без ДДС, а решението за избор на изпълнител е взето през април, макар че чак в началото на август тази информация бе публикувана в сайта на Агенцията за обществени поръчки.</p>
<p>
	&quot;Риск инженеринг&quot; изпълни и друга поръчка на &quot;Топлофикация София&quot; - за изграждане на когенерация за комбинирано производство на електро- и топлоенергия, през 2011 г. Тогава обединението, в което фирмата участваше - &quot;Риск инженеринг - Силови машини&quot;, спечели поръчката за 32 млн. лв. в надпревара с румънската &quot;Дженерал турбо&quot;. Последната подаде жалба в Комисията за защита на конкуренцията, но антимонополният орган отсъди в полза на българската компания.</p>
<p>
	<strong>Закъсалите общини вдигат местни данъци и такси</strong><br />
	<em>в. Сега</em></p>
<p>
	От 2017 г. в редица финансово затруднени общини ще се стигне до вдигане на данъци и такси като мярка за осигуряване на допълнителни приходи. Това става ясно от публикуваните оздравителни планове на част от 36-те общини с финансови затруднения, които бяха задължени със закон да предприемат мерки за подобряване на местните финанси. По места плановете вече са гласувани и одобрени от общинските съвети.</p>
<p>
	Перник възнамерява да увеличи данъка за възмездно придобиване на имущество от 2 на 2.5% при максимална ставка от 3%, показва одобреният план за финансово оздравяване на общината. Само от тази мярка се очаква ръст на приходите в размер на 200 000 лв. годишно.</p>
<p>
	<strong>Над 1000 бебета по-малко са се родили до края на юли</strong><br />
	<em>в. Сега</em></p>
<p>
	Броят на новородените у нас продължава да намалява, сочи информационната система за ражданията на здравното министерство за периода от 1 януари до 31 юли т.г. Според водената в нея статистика през седемте месеца на годината са се родили 34 610 бебета - с 1067 по-малко спрямо същия период на м.г.</p>
<p>
	Данните показват, че най-голям е сривът в Хасковско - там раждаемостта пада с почти 12% спрямо януари-юли 2015 г. Бебетата са с над 120 по-малко сега, отколкото преди година - 895. Малко над 10 на сто е спадът в Благоевград, където са се родили 1245 деца, със 142 по-малко.</p>
<p>
	<strong>Топлофикациите масово работят на загуба</strong><br />
	<em>в. Сега</em></p>
<p>
	Дългове и загуби - това е масовият случай в българската топлоенергетика. Секторът е приключил миналата година със 79 млн. лева загуба, като само пет компании са успели да постигнат печалба от дейността, показва анализ, изготвен от Института за енергиен мениджмънт на база на докладите на Комисията за енергийно и водно регулиране (КЕВР). Анализът включва 14 топлофикации и 20 заводски централи.</p>
<p>
	Прави впечатление стремглавото пропадане на &quot;Топлофикация Перник&quot;. Дружеството, свързвано с бизнесмена Христо Ковачки, е било на печалба от 9.3 млн.лв. през 2014 г. Година по-късно обаче то вече излиза на загуба от 9.1 млн.лв. &quot;Конкуренция&quot; му е сливенското парно (отново свързвано с Ковачки), което страда от хронични финансови проблеми.</p>
<p>
	<strong>Сърбия предложи помощ за охрана на южната ни граница</strong><br />
	<em>в. Стандарт</em></p>
<p>
	Сърбия предложи на България помощ за охрана на южната ни граница. Това стана ясно по време на работната среща министъра на вътрешните работи Румяна Бъчварова със сръбския й колега Небойша Стефанович на ГКПП Калотина - Градина. Двамата министри изразиха едно мнение &ndash; че охраната на българо-сръбската граница на практика е охрана на европейската граница.</p>
<p>
	&quot;Никоя страна не може да се справи сама с миграционната вълна&quot;, заяви Бъчварова, цитирана от БГНЕС. От българска страна са задържани от началото на годината 5600 мигранти, опитали нелегално да пресекат границата със Сърбия. Една четвърт от тях са правили втори опит за пресичане на браздата.</p>
<p>
	<strong>Държавата опростила над 193 хил. лв. дългове на студенти с деца</strong><br />
	<em>в. Монитор</em></p>
<p>
	Държавата е опростила задължения в размер на 193 83,74 лв. на студенти, теглили кредит за висше образование, които са родили или осиновили второ или следващо дете в рамките на 5 г. от изтичане на гратисния период. Това съобщиха от &bdquo;Монитор&ldquo; от Министерството на образованието и науката. Опростените дългове са на общо 56 кредитополучатели за периода от 1 септември 2010 г. до 30 юни тази година.</p>
<p>
	403-ма души пък не са били в състояние да платят заемите си за висше и така държавата се е наложило да погаси дълговете им на базата на гаранцията, която е дала преди това. Погасената сума е над 1 млн. лв.</p>
<p>
	<strong>Храните поскъпнаха в разгара на отпуските</strong><br />
	<em>в. Труд</em></p>
<p>
	Храните поскъпнаха в първата седмица на август, показват данните на Държавната комисия за стоковите борси и тържищата. Цените на едро на захар, фасул, мляко, пиле, кренвирши и дори маргарин са се повишили с до 5% спрямо последната седмица на юли. Най-голямо е увеличението при пилешкото месо. Килограм бутчета се продават по борсите за 3,30 лв., или с 15 стотинки по-скъпо само за седмица. С 11 стотинки нагоре е е цената на килограм кренвирши и стига до 4,63 лв. Поскъпване има и при колбасите, в това число и шунката, показват данните на комисията.</p>
<p>
	По-скъпо вече плащат потребителите за прясно и кисело мляко. Кофичката от 3 и над 3% масленост гони 80 стотинки на едро. Литър прясно мляко пък се предлага за 1,46 лв.</p>
<p>
	<strong>340 нови летища за глобалната пътуваща класа</strong><br />
	<em>в. 24 часа</em></p>
<p>
	Все по-честите пътувания на хората в света по време на ваканцията ще доведе до оформянето на глобална пътуваща класа. Това сочи ново проучване на Oxford Economics, поръчано от световна компания, издател на кредитни карти. Според данните около 282 милиона домакинства ще планират поне една почивка зад граница годишно до 2025 г., което е ръст от почти 35% спрямо 2015 г.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
