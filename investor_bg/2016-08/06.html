

	<div class="art">
		<div id="article_text" class="s4" itemprop="articleBody">
			
			
			<p>
	<strong>Новата игра на Бойко Борисов</strong><br />
	<em>в. Капитал Daily</em></p>
<p>
	Ако в българската политика има всепризнат майстор в използването на слухове и интриги, това безспорно е Бойко Борисов. Така че на пръв поглед намеците, които започнаха да се разпространяват за неговата евентуална президентска кандидатура, трудно могат да бъдат определени еднозначно - дали наистина премиерът тества почвата за реално явяване, или просто се опитва да манипулира политическите си противници и да уплаши евентуалните си конкуренти, тъй като всички са наясно, че Борисов е единственият политик в страната, който може да спечели изборите още на първи тур.</p>
<p>
	Два ключови фактора в ГЕРБ и един от висшите етажи на държавното управление обаче потвърдиха пред &quot;Капитал&quot;, че президентският ход с Борисов е реално обсъждан в партията и изказванията на Цветан Цветанов, както и намеците на самия премиер не са само импровизация. Не само това, но от ГЕРБ вече започват да тестват идеята за евентуално Велико народно събрание, което да разшири президентските правомощия.</p>
<p>
	<strong>На какво мирише в Драгалевци</strong><br />
	<em>в. Капитал Daily</em></p>
<p>
	Изпод ръцете на инженер-озеленител Флора Кънева са излезли някои от идеите за това как да изглежда Южният парк, част от Борисовата градина и паркът около НДК. Ако не сте чували за нея с хубавите неща, които е направила за града, то името й напоследък изскочи, незаслужено, около друг градски казус. Под скришната улица с нейното име малко над &quot;Хладилника&quot; в София е заровено разковниче, което тормози цял един квартал с пет хиляди жители.</p>
<p>
	<strong>Когато шоуто стане политика</strong><br />
	<em>в. Капитал Daily</em></p>
<p>
	Слави Трифонов: На мен ми харесва как се държиш и как изглеждаш. Всъщност искаш ли да бъда докрай искрен - политиците трябва да изглеждат като тебе. Всъщност ти защо не станеш политик?Ген. Румен Радев: Моите амбиции са в областта на авиацията и военното делоСлави Трифонов: ...Засега. Те и моите са в областта на шоуто... Засега.</p>
<p>
	<strong>Ципрас се опитва да разцепи ЕС</strong><br />
	<em>в. Сега</em></p>
<p>
	Гръцкият премиер Алексис Ципрас се опитва официално да разцепи ЕС. Той е поканил лидерите на 6 южноевропейски държави в Атина на 9 септември в опит да създаде силен южен фланг на съюза, който да се противопостави на страните от Северна Европа, писа ИЮ Обзървър. Атина вижда в южната ос Франция, Италия, Испания, Португалия, Кипър и Малта. Целта на Ципрас е да се опита да намери съюзници за преструктуриране на гръцкия дълг и за промяна в тежките условия на кредиторите за натрупване на бюджетен излишък.</p>
<p>
	Гръцкият премиер ще опипа почвата за инициативата си по време на срещата на европейските държавни и правителствени ръководители социалисти, която френският президент Франсоа Оланд свиква в Париж на 25 август. Първоначално това трябваше да се случи на 20 май в Рим, но срещата бе отложена заради катастрофата на египетския самолет, който падна в Средиземно море.</p>
<p>
	<strong>Съюзът на съдиите ще съди държавата в Страсбург</strong><br />
	<em>в. Сега</em></p>
<p>
	Съюзът на съдиите в България (ССБ) обмисля да сезира Европейския съд по правата на човека в Страсбург заради новата разпоредба в Закона за съдебната власт (ЗСВ), според която магистратите ще са задължени да обявяват членството си в съсловна организация. Тази поправка бе отхвърлена от депутатите от правната комисия в парламента, но бе приета в зала и доведе до безпрецедентна обща декларация на ССБ, Асоциацията на прокурорите и Българска съдийска асоциация. При приемането на разпоредбата към текста бе добавено, че ще се декларира и членство в тайни организации.</p>
<p>
	Поправката нарушава правото на сдружаване, което е регламентирано и в Европейската конвенция за правата на човека, обясни пред &quot;Сега&quot; председателят на ССБ Атанас Атанасов. Той допълни, че има два начина да сезират ЕСПЧ - като организация или отделни членове на съюза да го направят.</p>
<p>
	<strong>Печалбата на ВМЗ-Сопот удари рекорд</strong><br />
	<em>в. Сега</em></p>
<p>
	Огромна печалба от 72.3 млн. лв. за полугодието на фона на загуба от 1.65 млн. лв. за същите месеци на м.г. отчитат Вазовските машиностроителни заводи (ВМЗ) в Сопот. Компанията, която ту влиза, ту излиза от забранителния списък за приватизация, отчита ръст на приходите от продажби с над 172 млн. лв. За първите шест месеца на м.г. те са били едва 37.9 млн. лв. Увеличението е с почти 80%.</p>
<p>
	Положителният резултат е радващ на фона на честите финансови проблеми на ВМЗ-Сопот от последните години. От отчета се вижда, че добрите новини ще продължат - до края на годината оръжейното предприятие се очаква да реализира продукция за още около 200 млн. лв.</p>
<p>
	<strong>Продаваме ниви на село, за да финансираме покупката на апартамент</strong><br />
	<em>в. Стандарт</em></p>
<p>
	Компанията за управление на земя &bdquo;Агрион&quot; отчете ръст на интереса към продажба на земеделска земя с цел покупка на друг имот. От една страна това се дължи на ниската доходност, която носят нивите на село &ndash; особено, когато става дума за малки, разпокъсани парцели. Наблюденията на фирмата показват, че голяма част от собствениците живеят на над 100 км разстояние от земята и на практика не знаят колко струва тя и какво могат да очакват като реална рента.</p>
<p>
	Хората не използват този свой актив ефективно, заради трудностите при управлението й, което е породено именно от отдалечеността. В много от случаите собствеността се дели и от много наследници, което още повече усложнява процеса по вземане на решение какво да се прави със земята. Затова зачестяват сделките само за идеални части от имоти. &bdquo;Изповядвали сме сделки с по 30 наследника&quot;, разказаха експертите от &bdquo;Агрион&quot;.</p>
<p>
	<strong>Очакват рекорден добив от жътвата</strong><br />
	<em>в. Стандарт</em></p>
<p>
	Очакванията за края на жътвената кампания са за рекорден добив - такъв, какъвто досега не сме имали. Това каза министърът на земеделието Десислава Танева, като поясни, че се очаква годината да завърши с рекорден добив на пшеница. Официалните резултати от жътвата ще бъдат обявени в края на август, добави Танева.</p>
<p>
	Според нея резултатите в повечето сектори на земеделието са положителни. &quot;Налице е ръст и при животновъдството, и при трайните насаждения, и при производството на зеленчуци и оранжерийното производство. Всичко това говори добре за земеделските производители и за начина, по който могат да работят&quot;, каза министър Танева.</p>
<p>
	<strong>Свършиха леглата по морето</strong><br />
	<em>в. Монитор</em></p>
<p>
	Леглата по морето свършиха. Хотелите в големите ни курорти са заети почти 100% и ако някой реши сега да си търси място за отдих там, няма почти никакъв шанс да си намери стая. До края на август цялата хотелска база е заета почти на 100 процента, съобщи Янко Янов, мениджър на едно от най-големите хотелски дружества в Слънчев бряг.</p>
<p>
	Местата за т.нар висок сезон са изкупени още през февруари-март тази година.&nbsp;Същото е положението и по Северното Черноморие. &bdquo;Каквото е на юг, това е и на север&ldquo;, коментира доц. Стоян Маринов от Варненската туристическа камара. Има&nbsp;повече туристи, отколкото през силното лято на 2014 г., допълни той.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
