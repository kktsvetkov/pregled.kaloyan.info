

	<div class="art">
		<div id="article_text" class="s4">
			
			
			<p>
	<strong>В 10 области в страната безработицата продължава да расте</strong><br />
	<em>в. Сега</em></p>
<p>
	Въпреки стабилизирането на нивото на безработицата в страната и дори минималното й понижение към края на март в 10 области хората без препитание се увеличават. За подобряване на ситуацията там не помагат и близо 19 500-те българи, които са работили по програмите за субсидирана заетост на социалното министерство. От Агенцията по заетостта отчитат, че наетите на субсидирана заетост се увеличават, но пък и хората с изтекла временна работа по програмите за субсидирана заетост са нараснали три пъти към края на март. Не помага и отчитаното от АЗ оживление на търсенето на работници на първичния пазар - през март са заявени близо 18 000 свободни работни места. Към армията на продължително безработните (повече от една година) през март се присъединяват нови 2335 българи. Така тази група вече наброява 134 472 души. От тях 68% са хора без квалификация и специалност.</p>
<p>
	Все повече хора остават без препитание във Видинско и Врачанско. Там всеки четвърти е без работа. Във Видин в последната година делът на безработните плавно, но непрекъснато расте, като за март увеличението е с 1.7%. В област Враца през март безработицата скача до 23.5%, или с почти един процент спрямо февруари. Това показват подробните данни на Агенцията по заетостта към края на март тази година. С почти 1% повече хора нямат препитание и в Монтана (22.9%). По-слабо е изразена негативната тенденция в Благоевград, Кюстендил и Софийска област, където безработните се увеличават с 0.3%.</p>
<p>
	<strong>Комисията за Христо Бисеров се оказа безпомощна и ненужна</strong><br />
	<em>в. Сега</em></p>
<p>
	Напълно безпомощна да изпълни поставената й задача се оказа парламентарната анкетна комисия, която трябваше да проучи скандала около бившия зам.-шеф на НС Христо Бисеров (ДПС). Това става ясно от публикувания вчера доклад за свършеното от органа. В края на 2013 г. Бисеров трябваше да напусне НС и собствената си партия, тъй като бе обвинен в пране на пари и невярна декларация пред Сметната палата.</p>
<p>
	Още в началото на доклада депутатите признават, че имали &quot;известно затруднение&quot; с какво точно следва да се занимават, но не обясняват защо е променен предметът на работа на органа. Накрая си определили две задачи: да разберат фактите и обстоятелствата, довели до оставките на Бисеров от НС и ДПС, както и тези, довели до досъдебните производства срещу него. После обаче се отказват да проучват напускането на парламента, защото по времето на създаването на комисията Бисеров вече не е депутат.</p>
<p>
	<strong>Договорите по ЗОП в интернет</strong><br />
	<em>в. Стандарт</em></p>
<p>
	Всички договори, сключени след обществена поръчка, ще бъдат достъпни в интернет. Това решиха депутатите при второ четене на промени в Закона за обществените поръчки. Онлайн ще може да се намерят и всички протоколи от заседанията за оценки на оферти. С новите промени се въвежда и забрана за продажба на тръжни документи, обясни депутатът от ДПС Хамид Хамид. Така възложителите няма да знаят колко фирми ще участват и да се разберат предварително с тях. Разширяват се и възможностите за т. нар. in-house възлагане, където възложителят може да даде поръчка на собствено предприятие.</p>
<p>
	<strong>Златото в БНБ олекна с 1 млрд.</strong><br />
	<em>в. Стандарт</em></p>
<p>
	Нереализирана загуба в размер на 982,9 млн. лв. от преоценка на злато отчете БНБ, става ясно от отчета на Централната банка за 2013 г. Главната причина за това е сериозният спад на цената на златото на международните пазари през миналата година. Така към края на 2013 г. стойността на златото, инструментите в злато и други благородни метали в БНБ възлиза на 2,228 млрд. лв. Това, че загубата е нереализирана, означава, че при евентуално увеличение на цената на благородния метал в бъдеще стойността на златото и инструментите в злато в БНБ също ще се възстанови.</p>
<p>
	62,3 млн. лв. е превела Централната банка към Министерството на финансите в полза на държавния бюджет, става ясно още от отчета за 2013 г. Всяка година БНБ има задължението да преведе в хазната 75% от годишното превишение на приходите над разходите на банката.</p>
<p>
	<strong>Офшорките аут за милиардите от ЕС</strong><br />
	<em>в. Стандарт</em></p>
<p>
	Офшорките няма да имат право да получават европомощи за ниви. Фирмите, регистрирани в офшорни зони, както и такива, при които един или няколко собственика са със седалище в данъчен рай, не могат да притежават земя у нас. Те трябва да я продадат до края на годината, в противен случай ще търпят санкции, а може да се стигне и до разпродаване на публичен търг. Това предвиждат промените в Закона за собствеността и ползването на земеделските земи, приети от Народното събрание.</p>
<p>
	Единственият вариант офшорка да получава подпомагане от Европа за единица площ вече ще бъде тя да наеме парцелите и реално да се занимава със земеделие. Досега европарите, изливани в джобовете на офшорки, не се знаеше къде точно отиват, коментират експерти от земеделската комисия към парламента.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
