

	<div class="art">
		<div id="article_text" class="s4">
			
			
			<p>
	<strong>Предизборно правителствотo обеща още 50 млн. лв.</strong></p>
<p>
	В. Капитал Daily</p>
<p>
	Дни преди евроизборите правителството отново одобри извънредни разходи - този път около 40 млн. лв. допълнителни средства от бюджета, и обеща още 10 млн. лв. за реклама на туризма, които все още не са били гласувани. Това стана ясно на заседание на Министерския съвет във Варна в събота. Така груба сметка показва, че общо разпределените през април и май допълнителни средства са набъбнали до около 200 млн. лв. Заедно с първите три месеца на годината пък допълнително разпределените пари за годината доближават 450 млн. лв.</p>
<p>
	Голяма част от тях идват от т.нар. централен бюджет, който се ползва като буфер от кабинета.<br />
	Новораздадените средства са в различни сфери и са в стил за всекиго по нещо.<br />
	Най-големият разход е от 35 млн. лв., които ще отидат за мерките за справяне с миграционния натиск по границите на България, съобщиха от правителствената пресслужба.</p>
<p>
	<strong>Petroceltic е продала над три пъти повече газ в България</strong></p>
<p>
	В. Капитал Daily</p>
<p>
	Над три пъти са се увеличили приходите за миналата година на ирландската компания Petroceltic International, която добива природен газ в българския черноморски шелф чрез местното си дружество &quot;Петрокелтик България&quot; (преди &quot;Мелроуз рисорсиз България&quot;). Ръстът се дължи както на по-големите продажби на нефт в Египет, така и на приходите в България, показват предварителните резултати, публикувани от компанията.</p>
<p>
	Постъпленията от продажбите на синьо гориво в страната са нараснали от 25.2 млн. долара до 82 млн. долара. Компанията обаче остава на загуба главно заради отписването на няколко неуспешни проучвателни проекта, включително в България.</p>
<p>
	<strong>Държавата ще плаща само за лекарства с отстъпка</strong></p>
<p>
	В. Сега</p>
<p>
	Здравната каса няма да плаща на болниците онколекарствата, за които не са договорени отстъпки с производителите им. При лекарствата за домашно лечение задължително ще се изискват отстъпки за иновативните терапии, които са най-модерните, но и най-скъпите. Това предвиждат промени в Закона за здравето, приети от правителството и внесени в парламента. Обвързването на плащанията на НЗОК за лекарства с отстъпки беше една от краткосрочните мерки за оптимизиране на разходите в здравната система, предложени от МЗ през януари.</p>
<p>
	Благодарение на тях касата получи разрешение да изхарчи още 94 млн. лв. Промените създават реален риск хиляди пациенти да останат без безплатна или частично поета от държавата терапия. Тези текстове променят целия модел, тъй като няма да се плащат лекарствата, които лекуват добре, а само тези, за които има отстъпка, коментираха от Асоциацията на научноизследователските фармацевтични компании.</p>
<p>
	<strong>Над 900 фирми може да влязат в резервен списък за европари</strong></p>
<p>
	В. Сега</p>
<p>
	Повече от 900 фирми да бъдат включени в резервен списък по мярката, свързана с покупка на машини и техника по програма &quot;Конкурентоспособност&quot;. Това предлагат от Асоциацията на консултантите по европейски програми. Експертите са изпратили писмо до министерството на икономиката, в което настояват наддоговарянето да бъде над стандартно приетите 10%.</p>
<p>
	Според консултантите част от проектите, които досега са били одобрени, може да не бъдат изпълнени и да останат свободни пари. За да не бъдат изгубени и да ги върнем обратно на Брюксел, те могат да бъдат използвани от фирмите, които ще влязат под чертата.</p>
<p>
	<strong>Европа дава по 50 хил. за старт на нов бизнес</strong></p>
<p>
	В. Стандарт</p>
<p>
	На поне 50 хил. лв. помощ по новата Оперативна програма &quot;Иновации и конкурентоспособност 2014-2020&quot; (ОПИК) ще може да разчита младият българин, решил да развива нов или иновативен бизнес. Това е една от мерките, целящи да развият икономиката у нас, заложени в проекта на програмата, изготвен от Министерството на икономиката и енергетиката. Именно младите предприемачи ще получават приоритетно подкрепа с европари.</p>
<p>
	За да могат да се възползват от този вид подкрепа по ОПИК, младите хора трябва да имат новорегистрирано предприятие и да желаят да реализират бизнес идея на стойност над 25 000 евро. Конкретните параметри на помощта, а също и критериите за допустимост на кандидатите, ще бъдат подробно разписани след приключване на предварителната оценка за изпълнението на финансовите инструменти, разработването на критериите за избор на операции и условията за кандидатстване по съответния инструмент в новата оперативна програма.</p>
<p>
	<strong>Колите на бензин изместват дизелите</strong></p>
<p>
	В. Стандарт</p>
<p>
	Хората и фирмите в България вече все по-често предпочитат по-евтините бензинови коли, вместо по-икономичните, но скъпи за първоначална инвестиция дизели. Това става ясно от данните на някои от големите вносители на нови автомобили, предоставени на в. &quot;Стандарт&quot;. Около 2000 г. в Европа, включително и в България, започна да се наблюдава все по-голямо търсене на коли с дизелови двигатели.</p>
<p>
	Тенденцията се засили още повече след петролната криза през 2008 г., когато цената на нефта почти удари 150 долара за барел, което естествено повиши сериозно цените на горивата. Дори и след укротяването на скока в котировките на черното злато значителна част от потребителите продължиха да предпочитат дизеловите автомобили. През последните две години обаче производителите започнаха да пускат нови бензинови двигатели, в които се влагат най-иновативните технологии. Което доведе и до намаляване на разхода на този тип автомобили.</p>
<p>
	<strong>1,3 млн. бонуси за отличници</strong></p>
<p>
	В. Стандарт</p>
<p>
	Близо 1,3 млн. лева ще отпусне държавата за допълнителни стипендии на отличниците в гимназиите. Парите се дават на базата на резултатите на училището от предходната година на матурите по български език и математика. 95 школа в цялата страна, постигнали най-висок успех, ще получат от 20 до 55 лева на ученик. Парите се отпускат само за стипендии и не могат да бъдат изразходвани за друго. Те ще влязат към делегирания бюджет на училището и се добавят към основната стипендия, която ученикът вече получава.</p>
<p>
	На сайта на МОН е качен проект за Постановление на МС за допълнителен трансфер на сумата 1 284 712 лева, която ще бъде разпределена между школата в съответните общини. Най-голямата част от парите ще отиде към столичните училища - 285 055 лева. Следват общините Пловдив със 136 924 лева и Варна - 109 166 лева. Училища отличници през миналата учебна година е имало в 42 от 264 общини, където абитуриентите са &quot;заработили&quot; бонусите за по-малките ученици.</p>
<p>
	<strong>Воден апокалипсис заля Балканите</strong></p>
<p>
	В. Новинар</p>
<p>
	Воден апокалипсис вилня на Балканите. Най-големите наводнения в региона за последния век отнеха живота на десетки, предизвикаха масови свлачища, затрупаха къщи и коли, съобщиха световните агенции. Най-малко 30 души загинаха през последните три дни заради стихията в Сърбия, Босна и Херцеговина. Десетки хиляди бяха принудени да напуснат домовете. Стотици хора бяха евакуирани в Хърватия.</p>
<p>
	Сърбия очаква и нова приливна вълна. Хиляди доброволци от Сърбия, Русия, България, Словения, Германия и др. се притекоха на помощ на бедстващите и започнаха изграждането на диги по бреговете на река Сава.</p>
<p>
	<strong>Складират тръбите за &quot;Южен поток&quot; на порт Бургас</strong></p>
<p>
	В. Новинар</p>
<p>
	Стартът на първия етап на &bdquo;Южен поток&rdquo; вече е близо. Очаква се следващата седмица да започне процедурата по складиране на тръбите за реализацията на проекта. По-голяма част от съоръженията ще бъдат съхранявани в терминалите на пристанище Бургас, съобщи faragency.bg. Друга част от тръбите ще бъдат положени в пристанището във Варна. Строителството на българския участък на &quot;Южен поток&quot; ще започне през лятото, а полагането на тръбите в морската отсечка на газопровода ще стартира през есента. Плановете предвиждат проектът да бъде окончателно завършен в края на 2015 г.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
