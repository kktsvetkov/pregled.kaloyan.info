

	<div class="art">
		<div id="article_text" class="s4">
			
			
			<p>
	<strong>Товарният транспорт се разбунтува срещу държавата</strong></p>
<p>
	В. Капитал Daily</p>
<p>
	Пълно неглижиране на цял сектор и проблемите му от страна на държавата и ресорните й институции. Това е общото във всички обвинения, които Съюзът на международните превозвачи (СМП) отправи към сегашната власт в понеделник на специална среща с медиите. Цялата гама от утежнения за бизнеса на товарните превозвачи, натрупана със съдействието или мълчаливата подкрепа на ведомствата, ще бъде обсъдена на среща на превозвачите с транспортното министерство и &quot;Автомобилна администрация&quot; в четвъртък. Дали ще има някакво решение - засега не е ясно. Ако обаче не бъдат предприети конкретни мерки в спешен порядък, превозвачите заплашват и с протести.</p>
<p>
	<strong>&quot;Софийска вода&quot; има интерес към концесии и в други градове</strong></p>
<p>
	В. Капитал Daily</p>
<p>
	&quot;Искаме да разширим нашите позиции в България, като навлезем и в други градове.&quot; Това заяви новият изпълнителен директор на &quot;Софийска вода&quot; Бруно Рош, който заема позицията вече от около месец. Преди &quot;Софийска вода&quot; Рош ръководи поделението на Veolia в Букурещ, където концесията е почти аналогична с тази в София. &quot;Когато Veolia подписа договора там през 2000 г., загубите на вода по мрежата бяха 55%. Сега те са 33%&quot;, заяви Рош.&nbsp; Той не назова по-конкретно българските градове, които представляват интерес за компанията, тъй като все още не е имал възможности за срещи по места. По-голямата пречка пред подобни планове за експанзия обаче е забавената с години водна реформа в страната и окрупняването на водния сектор, което се отложи за пореден път.</p>
<p>
	<strong>&quot;Хемус&quot; ще съкрати 15 минути от пътуването между София и Плевен</strong></p>
<p>
	В. Сега</p>
<p>
	Доизграждането на автомагистрала &quot;Хемус&quot; ще намали с 15 минути времето за пътуване от Плевен до столицата. Това каза вчера регионалният министър Десислава Терзиева, след като представи трасето на аутобана в Плевен в участъците от Ябланица до Плевен и Ловеч и оттам до Велико Търново.</p>
<p>
	Изследвани са четири алтернативни варианта откъде да мине магистралата в тези участъци. &quot;От тях е избрано трасе, което е симетрично отдалечено от двете големи населени места по направлението - Плевен и Велико Търново, както и между Плевен и Ловеч&quot;, подчерта Терзиева. Трасето минава на 15 км между двата града. След реализацията на първия етап разстоянието за пътуване между София и Плевен ще се запази същото, а ще бъдат спестени около 15 минути.</p>
<p>
	<strong>Попова не подкрепи президента за EVN</strong></p>
<p>
	В. Стандарт</p>
<p>
	Вицепрезидентът Маргарита Попова не подкрепи решението на президента Росен Плевнелиев да не се яви пред временната парламентарната комисия, която ще нищи неофициалната му среща във Виена с част от ръководството на EVN. &quot;Убедена съм, че в конкретния случай президентът много добре е обмислил и знае, че подобно действие не може да бъде личен избор&quot;, каза вицепрезидентът вчера. Само преди ден държавният глава заяви, че не смята да се яви пред депутатите.</p>
<p>
	&quot;Това е силен политически ход, политическо действие и държавническо действие, така че трябва внимателно да бъде обмислено&quot;, заяви още Попова. Междувременно зам.-председателят на парламентарната група на ГЕРБ Цецка Цачева предупреди, че депутатите от опозицията ще внесат жалба до Конституционния съд за временната комисия, която трябва да разследва политици за връзките им с ЕРП-тата.</p>
<p>
	<strong>Дъждът застрашава реколтата от пшеница</strong></p>
<p>
	В. Стандарт</p>
<p>
	Влагата от дъждовете и липсата на топлина създават сериозни притеснения на зърнопроизводителите в Добричко. На много места в областта полетата с пшеница са нападнати от гъбни болести. В крайморските общини се е наложило и сериозно третиране с препарати срещу инсекти, които са атакували предимно пшеничните посеви. Това разказа Стелиян Стоянов, председател на Асоциация на зърнопроизводителите в региона на Генерал Тошево.</p>
<p>
	&quot;Стресът от колебанията на температурата и високата влажност създадоха предпоставки за развитие на заболявания на културите. За момента, доколкото знам и от колеги, от есенниците най-добре е рапицата, но имаме притеснения относно пшеницата. Сега възникват проблеми и с пролетниците. Там основният проблем е, че на места от вредители посевите не поникват заради това, че е наложена забрана за обеззаразяване на семената&quot;, каза Стоянов.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	
