

	<div class="art">
		<div id="article_text" class="s4">
			
			
			<p>
	<strong>Идва ново пренареждане във властта</strong></p>
<p>
	В. Капитал Daily</p>
<p>
	Най-същественият извод от българския вот за новия Европейски парламент, на който се гледа и като на генерална репетиция за бъдещите парламентарни избори, е, че политическото статукво се запазва, но с неизбежно пренареждане на позициите в него. От срока, в който някои от основните политически играчи успеят да се договорят за бъдещото разпределение на ролите, зависи и животът на кабинета &quot;Орешарски&quot;, т.е. ще има ли предсрочни избори и кога.</p>
<p>
	Макар и сравнението между избори за евроейски и национален парламент да е в голяма степен относително заради традиционно значителната разлика в избирателната активност, на езика на политическото послание резултатите от гласуването в неделя очертават шансовете на партиите с евродепутати за участието и тежестта им в следващото управление.</p>
<p>
	<strong>Властта се окопава със стария трик - козметичен ремонт на кабинета</strong></p>
<p>
	В. Сега</p>
<p>
	Промени в кабинета ще са първата последица от европейските избори, стана ясно в нощта след вота. Пътят за ремонта бе проправен с решението на избрания за евродепутат от ДПС Делян Пеевски да се оттегли и да предостави мястото си на следващата в листата Искра Михайлова, която в момента е министър на екологията.<br />
	На следизборните пресконференции лидерите на БСП и на ДПС Сергей Станишев и Лютви Местан признаха, че ще имат разговори за съдбата на кабинета. Местан обяви, че партията му вече има кандидат за поста министър на околната среда и водите, овакантен от Михайлова. Името му обаче не бе съобщено. ДПС ще търси и нов зам.-министър на отбраната на мястото на избрания за евродепутат Неджми Али. Заедно с персоналните рокади ДПС ще настоява и за промени в управленската политика.</p>
<p>
	<strong>Парите, дадени за иновативни сладкиши, не били грешка</strong></p>
<p>
	В. Сега</p>
<p>
	Финансирането на иновативни сладки, стойка за чадър или на луксозна кутия е съвсем нормално. Одобрените фирми с проекти от програма &quot;Конкурентоспособност&quot; са се състезавали по правилата и нарушения няма. Това установила проверка на всички одобрени кандидати по мярката, свързана с иновации, съобщиха за в. &quot;Сега&quot; от икономическото министерство.</p>
<p>
	Ревизията бе разпоредена преди около 2 месеца по заповед на икономическия министър Драгомир Стойнев след сигнал в парламентарната комисия по икономика за съмнения за порочни търгове и нагласени процедури. Според депутата Николай Нанков от ГЕРБ идеите вече са били въведени и са били на пазара, така че не са имали право на финансиране. Имало и случаи, в които две фирми подават проекти за една и съща иновация, като и двете фирми получават пари.</p>
<p>
	<strong>Избираме жилище по сметката за ток</strong></p>
<p>
	В. Стандарт</p>
<p>
	Българите, които имат възможност да си купят ново жилище, търсят екоапартаменти с добра изолация, за да пестят енергия. Купувачите стават все по-взискателни и към материалите, от които е изпълнен даден обект, и не са склонни да похарчат парите си за каквото и да било ново строителство. Това разказаха архитекти пред &quot;Стандарт&quot;.</p>
<p>
	Оказва се, че много от новопостроените сгради не могат да бъдат продадени точно защото не са изпълнени в съответствие с изискванията за енергийна ефективност, твърдят специалистите. Това е и причината много от собствениците на апартаменти от така нареченото &quot;ново строителство&quot; да искат да се разделят с жилищата си. &quot;Умните&quot; къщи са последната мода сред хората, които имат по-големи финансови възможности. Това е и ниша за инвеститорите в строителството, коментираха архитектите.</p>
<p>
	<strong>От хляб до яхти в индустриалните зони</strong></p>
<p>
	В. Стандарт</p>
<p>
	От хлебни изделия и храна за домашни любимци до яхти и ток от фотоволтаични централи се произвеждат на територията на индустриалните зони. Пет нови обекта се подготвят да привличат чуждестранни и български инвестиции. В момента парцелите се облагородяват с инфраструктура, ВиК, електроснабдяване, телекомуникация, интернет и т.н. Става дума за новите индустриални зони &quot;Бургас&quot;, &quot;Карлово&quot;, &quot;Телиш&quot;, &quot;Варна-запад&quot; и &quot;София-Божурище&quot;. Паралелно се работи и по разширяването на съществуващите край Русе, Видин и Свиленград. Навсякъде интересът от страна на инвеститорите е много сериозен, стана ясно от думите на изпълнителния директор на Национална компания &quot;Индустриални зони&quot; Атанас Ненов.</p>
<p>
	И в момента в осемте индустриални зони се реализират няколко десетки проекта. Някои предприятия ще заработят още наесен, а други - през следващите 3 до 5 години.<br />
	За краткото време от около 1 година след тласъка, който Национална компания &quot;Индустриални зони&quot; получи от правителството, тя вече е сключила около 100 договора с различни инвеститори в развиваните от дружеството 8 зони.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
