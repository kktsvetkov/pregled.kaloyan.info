

	<div class="art">
		<div id="article_text" class="s4">
			
			
			<p>
	<strong>&quot;Южен поток&quot; извън закона за земята</strong><br />
	<em>в. Капитал Daily</em></p>
<p>
	С популисткото отстраняване на чужденците от пазара на земеделска земя управляващите пратиха &quot;Южен поток&quot; извън закона. Накратко, текстът, подкрепен от БСП, ГЕРБ и &quot;Атака&quot;, ограничава компаниите с чуждестранни съдружници и акционери да притежават и купуват ниви. През последните месеци обаче дружеството &quot;Южен поток България&quot; активно купува земеделска земя, през която ще минава газопроводът. А в компанията 50% от акциите са руска собственост.</p>
<p>
	Така гордостта на управляващите, която ще струва 3.5 млрд. евро, нарушава приетото преди месец ограничение. Законът не казва какво да се прави в този случай. Затова е много вероятно да бъде променен скоро пак, само заради българо-руския проект, който всеки момент чака начало на строителството. На останалите чужди инвеститори обаче ограничението ще продължава да пречи, ако Конституционният съд не го отмени.</p>
<p>
	<strong>ЕК решава за скандалните горски заменки до средата на лятото</strong><br />
	<em>в. Сега</em></p>
<p>
	Съвсем скоро Европейската комисия ще излезе с решение за скандалните заменки от времето на тройната коалиция. Това обяви Стефан Аврамов от Българска фондация &quot;Биоразнообразие&quot;. Той се позова на дискусия в Европарламента, където от ЕК са съобщили, че становище по тежкия български казус ще има до средата на лятото.</p>
<p>
	Сагата със сделките &quot;кон за кокошка&quot; започна още през 2008 г., когато български природозащитници алармираха Брюксел за безобразията. През 2011 г. след дълго проучване ЕК започна официално разследване на 147 сделки, сключвани през 2007-2009 г. Някои ценни държавни гори край морето и в планините са заменяни срещу частни парцели, като несъответствията с пазарните цени са огромни, като за някои замени надхвърлят 200%. Според експерти най-вероятният сценарий е ЕК да нареди България да си възстанови неправомерно дадените помощи. Ако това се случи, държавата трябва да изиска от облажилите се да възстановят помощта.</p>
<p>
	<strong>Столичният градски транспорт търси заем от 81 млн. лв.</strong><br />
	<em>в. Сега</em></p>
<p>
	Центърът за градска мобилност в София пусна обществена поръчка за избор на банка, която да даде заем в размер на 81 млн. лв. Големият заем е нужен за погасяване на задължения на градския транспорт към транспортните оператори в столицата. За това Столичният общински съвет взе решение още през декември м.г., като според него заемът можеше да е до 100 млн. лв. По данни на общината дълговете на дружеството са около 97 млн. лв. След като приключи обществената поръчка и бъде избран кредитор, Столичният общински съвет трябва да одобри договора.</p>
<p>
	Причина за натрупване на задълженията е кризата, става ясно от поръчката. Със заема общинската фирма ще покрива основно стари дългове - от периода 2010-2012 г. За тези две години паричният ресурс на дружеството е намалял с 46%, сочат данните на ЦГМ. Това, от своя страна, е довело до увеличение на задълженията със 76 на сто. През 2010 г. плащането се е бавило с два месеца, а две години по-късно - с пет. За същия период приходите от билети са намалели с 16%, а тези от синя зона - с 19 на сто, приходите от паркинги пък бележат спад от 11%. За тези две години е отчетен ръст на приходите от продажби на абонаментни карти с 5% и приходите от принудително преместване - с 6 на сто.</p>
<p>
	<strong>Повече ток от ВЕЦ до 2030 г.</strong><br />
	<em>в. Стандарт</em></p>
<p>
	До 2030 г. България ще произвежда много повече ток от ВЕЦ-ове. Развитието на този вид генериращи мощности е записано в енергийната стратегия, която експертите на икономическото министерство доработват в момента, съобщава 3e-news.net. Според анализа страната ни използва под 50% от водния си ресурс за производство на ток. Затова в следващите 16 години България трябва да осъществи проекти като &quot;Горна Арда&quot;, &quot;Доспат-Въча&quot;, хидроенергийните комплекси по р. Дунав, за които има съвместни идейни проекти с Румъния от десетилетия и др. Паралелно с това ще се развива и ядрената енергетика, включително и чрез изграждането на нови мощности. Стратегията включва и увеличаване на броя на ВЕИ-тата.</p>
<p>
	<strong>Малките фирми без графици за отпуските</strong><br />
	<em>в. Стандарт</em></p>
<p>
	Малките фирми с персонал до 10 души няма да водят график за ползването на платения годишен отпуск. Това предвижда промяна в Кодекса на труда, подготвена от социалното министерство.</p>
<p>
	В същото време се предлага нов текст, който да гарантира, че работещите в тези фирми, няма да бъдат ощетени, ако не успеят да ползват всички дни от полагащата им се годишна ваканция. Според новата разпоредба работодателят се задължава да осигури изчистването на неползвания отпуск до средата на следващата година. Промяната в Кодекса на труда е по предложение на работодателските организации. Те обаче настояваха графиците за отпуските да отпаднат и за малките фирми с персонал до 50 души. Синдикатите пък предложиха махането на графиците да бъде съпроводени с премахване на двегодишната давност на платения годишен отпуск за всички компании.</p>
<p>
	<strong>1000 туристи се стекоха на остров &bdquo;Св. Анастасия&rdquo;</strong><br />
	<em>в. Новинар</em></p>
<p>
	Въпреки че официалното откриване на остров &bdquo;Св. Анастасия&rdquo; бе помрачено от няколко гафа, над 1000 туристи се стекоха да посетят най-новата атракция на Бургас.</p>
<p>
	Островът вече работи на пълни обороти след голямата авария, която го остави без ток и го затвори за два дни. Само за ден в сряда над 200 души отидоха да се запознаят с чара на късчето земя в морето край Бургас. От управата на острова се надяват, че няма да се наложи повторно затваряне на острова.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
