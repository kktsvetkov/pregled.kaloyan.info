

	<div class="art">
		<div id="article_text" class="s4">
			
			
			<p>
	<strong>Българите харесаха преференциалния вот</strong><br />
	<em>в. Сега</em></p>
<p>
	Голям успех на преференциите регистрираха социолозите на вчерашния евровот. На българите, изглежда, им хареса възможността да гласуват за конкретна личност, което може да се тълкува като първа успешна крачка към въвеждането на чист мажоритарен вот. Около 43% от участвалите в изборите са се възползвали от възможността да отбележат предпочитания от тях кандидат в партийните и коалиционните листи според данните от екзитпола на &quot;Галъп&quot;. Приблизително същия процент съобщават и от &quot;Екзакта&quot;. Според &quot;Алфа Рисърч&quot; процентът обаче е 30.</p>
<p>
	Дали ще се стигне до размествания, ще стане ясно в следващите дни. Прагът на преференциите според новия Изборен кодекс е 5%. Т.е., за да заеме водаческото място, един кандидат трябва да събере предпочитанията на 5% от гласувалите за неговата партия или коалиция. Процентът на хората, възползвали се от мажоритарния елемент, е огромен в сравнение с предишните евроизбори през 2009 г. Тогава едва 16% прибегнаха до преференцията (410 000 души).</p>
<p>
	<strong>Утре решават съдбата на програма &quot;Околна среда&rdquo;</strong><br />
	<em>в. Сега</em></p>
<p>
	Резултатите от проверката на Европейската комисия по програма &quot;Околна среда&quot; (ОПОС) ще бъдат оповестени утре, 27 май. Изводите от тази проверка ще доведат или до окончателно спиране на програмата, или до размразяване на плащанията.</p>
<p>
	Програмата бе спряна от Брюксел през ноември миналата година заради множество сериозни нарушения при обществените поръчки. За да възстановят плащанията към страната ни, управляващите трябваше да докажат на Брюксел, че са взели адекватни мерки за отстраняване на нередностите. Затова преди около месец България реши да наложи финансови корекции на 87 общини за общо 180 милиона лева. Местните власти се възпротивиха на това решение с аргумента, че вина за проблемите има по-скоро централната власт, а някои от общините решиха да съдят държавата заради наложените им санкции.</p>
<p>
	<strong>Общините в паника заради къс срок за допълнителни субсидии</strong><br />
	<em>в. Сега</em></p>
<p>
	Одобрената от кабинета еднократна схема за подпомагане на общини с натрупани стари дългове създаде ненужни затруднения на местните управи. Общините реално получиха едва 3 дни срок за внасяне на исканията за допълнително финансиране до финансовото министерство и мотивиране на мерките, с които възнамеряват да подобрят управлението на финансите си. Така възникват притеснения, че програмите за оптимизиране на дълговете ще бъдат готвени формално, сигнализираха експерти.</p>
<p>
	За проблема с късите срокове предупреди официално националното сдружение на общините. От публикувано на сайта им съобщение става ясно, че новата наредба за подпомагане на общини в затруднено финансово състояние е била обнародвана в &quot;Държавен вестник&quot; на 20 май. В същото време в текста на постановлението за одобряване на наредбата изрично е записано, че тя влиза в сила от 17 май, три дни по-рано.</p>
<p>
	<strong>Намериха купувач за най-скъпата къща</strong><br />
	<em>в. Стандарт</em></p>
<p>
	Фирма с българско и чуждестранно участие иска да купи най-скъпата къща в София. Това съобщиха от компанията за недвижими имоти, която посредничи при продажбата на имението за 9,5 млн. евро. Повече подробности за бъдещия собственик на имота обаче не се съобщават. Стана ясно само, че финализирането на сделката за жилището може да се проточи до половин година. Къщата за 9,5 млн. евро е най-скъпата подобна сграда, предлагана в столицата досега, коментират брокерите. Тя счупи рекорда от близо 7 млн. евро за имот в полите на Витоша.</p>
<p>
	Новият първенец в класацията за най-скъпи къщи в София се намира на централния булевард &quot;Патриарх Евтимий&quot;, който минава край НДК. Според описанието, което дават посредниците от &quot;Олимп - Ю.В.&quot;, къщата е луксозна реставрирана резиденция с богата история. Тя е с жилищна площ от 720 кв. м и декар двор. В двора има два надземни гаража и шест паркоместа. На сутерена си има СПА център с джакузи, парна баня, сауна, фитнес зала. Новите собственици ще могат да разчитат и на трезор и хранилище. На първия етаж има голямо антре, вестибюл, приемна зала с камина, както и зала за заседания, кабинет и офис. На втория етаж отново има вестибюл, офис и кабинет. Там са разположени и три спални и зимна градина. Други четири спални, офис и помещение за домашна помощница има на третия етаж на луксозната резиденция.</p>
<p>
	<strong>Пуснаха промоции за полети с частни самолети</strong><br />
	<em>в. Новинар</em></p>
<p>
	Наемането на частен самолет в Европа за извършване на полет от и до желани дестинации става все по-достъпно, след като стотиците компании-оператори започнаха да предлагат оферти с до 75% намаление от редовната цена, за да си вдигнат приходите.</p>
<p>
	В момента на Стария континент има приблизително 500 фирми, които отдават под наем общо около 2500 частни самолета. Около 30% от тези машини летят празни, защото отиват до мястото на поръчката да изпълнят съответния полет.</p>
<p>
	Намаленията са най-често за такива празни курсове, като цената на такъв полет със 7-местен самолет по направлението Бристъл-Кан е 3600 паунда, т.е. над 50% по-ниска от редовната за тази дестинация, която е 8730 евро.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
