

	<div class="art">
		<div id="article_text" class="s4">
			
			
			<p>
	<strong>Българите ще оставят 45-50 млн. лева по празниците в Гърция</strong></p>
<p>
	<em>в. Capital Daily</em></p>
<p>
	Около 45-50 млн. лв са парите, които ще похарчат българските посетители в Гърция по време на празниците, казва в интервю за агенция &quot;Фокус&quot; Румен Драганов от Института за анализи и оценки в туризма.</p>
<p>
	Според него Гърция е основната дестинация, към която излизат българите. След нея пък е Турция.</p>
<p>
	Към западна Европа по празниците основните дестинации са Испания, Италия и Германия. Според Драганов България, като цена за чуждестранни туристи, стои по-евтино от Гърция и по-скъпо от Турция.</p>
<p>
	&quot;Средната цена на българския туристически продукт е около 465 евро. Толкова струва на един европеец, който идва в България, средна цена. За Гърция тази цена се движи от порядъка на 590 евро, а за Турция &ndash; около 395 евро&quot;, каза още Румен Драганов.&nbsp;</p>
<p>
	<strong>Парламентът ни струва 15 млн. лв</strong></p>
<p>
	<em>в. &quot;Стандарт&quot;</em></p>
<p>
	15 млн. лв са стрували на данъкоплатеца народните представители от 42-рия парламент. Това показва справка почти година след изборите, направена за &quot;Нова телевизия&quot;.</p>
<p>
	11 132 713 лв за възнаграждения на депутатите, от които близо 9,5 млн. лв са за заплати. В началото на тази година депутатите оставиха възнагражденията си незамразени и те вече са над 2500 лв.</p>
<p>
	Отделно народните представители получават пари за участието си в комисии &ndash; малко над 1 700 000 лв. Още около 4 млн. лв сме платили за представителни разходи на депутатите.</p>
<p>
	Оказва се още, че най-&quot;бъбрива&quot; от трибуната е била заместник-председателят на парламента Мая Манолова (БСП) с над 21 часа. С час по-малко е председателят на бюджетната комисия Йордан Цонев (ДПС).</p>
<p>
	18 народни представители пък не са говори нито веднъж.</p>
<p>
	<strong>България изнася ликьор от рози и розова ракия, но вкусът у нас остава непознат</strong></p>
<p>
	<em>DarikNews.bg</em></p>
<p>
	Заради топлата зима и ранната пролет розоберът вече започна. Това разказаха пред Дарик Радио розопроизводители от Казанлъшко и Пазарджишко.</p>
<p>
	Традиционните пазари са Япония, САЩ и Западна Европа. Тази година обаче на пазара излиза и нов продукт, който е особено атрактивен за Япония - българско кисело мляко с рози.</p>
<p>
	И тази година се очаква стабилен пазар за сектор розопроизводство. Високата конкуренция с Турция и техните розови продукти ни принуждава да измисляме нови и нови атрактивни продукти от рози, освен световно известното ни розово масло. Така например ние изнасяме за чужбина ликьор от рози, сладко от рози, розова ракия и бренди от розов цвят.</p>
<p>
	Най-новият продукт обаче, който цели да спечели мега пазарът на Япония, е българско кисело мляко с рози.</p>
<p>
	&quot;Даже в момента започнах да правя и кисело мляко с рози, което е много добър продукт и много добре действа на храносмилателната система&quot;, обясни Цецка Кратункова, която е в бизнеса с маслодайната роза и има собствен масив в района на Пазарджик.</p>
<p>
	В Казанлъшко също се готвят за розобера.&nbsp;Филип Лисичаров, който е дългогодишен розoпроизводител от Казанлъшко, посочи, че страната ни предлага много широка гама от продукти от маслодайна роза, но те не могат да се намерят на родния пазар.</p>
<p>
	&quot;Има някои продукти, които не са познати на българския пазар, които се изнасят, включително и за Япония, като розов сок, който не може да бъде намерен на българските пазари, или розови сладка. Не мога да кажа, че те са съществена част от стокообмена в производството. Интересни, потенциал имат, въпросът е до каква степен има автентично такова производство. На този етап не е голямо. За мен това би било още една прекрасна възможност за представяне на&nbsp; българските продукти с уточнението да се прави нещо наистина истинско. Това, което е на българския пазар, 99% от него е химия&quot;, призна Лисичаров.&nbsp;</p>
<p>
	Промяна в цените на розовото масло не се очаква. Традиционно килограм българско розово масло се продава за цени от 3 000 до 5 000 евро.</p>
<p>
	<strong>Бобева: Никоя държава не може сама да се справи с проблема за бежанците</strong></p>
<p>
	<em>DarikNews.bg</em></p>
<p>
	За успешното интегриране на емигрантите и хората, търсещи убежище, е необходимо международно сътрудничество, тъй като никоя държава не може сама да се справи с този нарастващ в последно време проблем. Това заяви вицепремиерът по икономическото развитие Даниела Бобева, която представя България на годишния форум на Организацията за икономическо сътрудничество и развитие (ОИСР), съобщиха от правителствената пресслужба.&nbsp;</p>
<p>
	Бобева е поканена за гост-лектор в два от панелите на форума по проблемите на миграцията и застаряването. Тя представи трудностите, с които се сблъсква българското общество в следствие на бежанската вълна от Сирия. Вицепремиерът подчерта, че в момента се разработва програма за интегриране на бежанците, за която българското правителство получава методическа помощ от ОИСР.&nbsp;</p>
<p>
	В доклада на ОИСР за миграцията 2013 г. се посочва, че днес по света живеят 232 млн. емигранти. 60% от тях са в развитите икономически страни. Анализът сочи, че успешната интеграция на емигрантите заздравява общностите и генерира растеж в дългосрочен аспект. Нациите, които се фокусират върху интегрирането на имигрантите, достигат по-високи нива на конкурентоспособност, по-иновативни са и имат по-развито предприемачество.</p>
<p>
	Според доклада емигрантите обикновено внасят повече данъци и имат по-голям принос към обществото от индивидуалните ползи, които получават от интегрирането си.</p>
<p>
	В същото време обаче сериозен проблем за обществата са емигрантите, които отпадат от образователната система, възрастните и нелегалните емигранти. Тези проблеми се задълбочават в следствие на икономическата криза.</p>
<p>
	Много страни изграждат пенсионна система, базирана на приноса на всеки работещ. В същото време расте броят на безработните млади хора, които не могат да правят вноски в нея. Това ги обрича на бедност, когато остареят, коментират анализаторите на ОИСР.</p>
<p>
	&quot;Политиките по отношение на застаряването на населението трябва да бъдат гъвкави и съобразени с конкретните национални особености и степента на поносимост в обществото. По този начин мерките, които се вземат, ще бъдат по-ефективни и ще целят решаване на конкретните проблеми в определена страна&quot;, заяви заместник-премиерът Даниела Бобева.</p>

			<div style="display: block; clear: both; padding-top: 10px;"><i>По статията работи: <a href="znvygb:qvzvgne.ihpuri@vairfgbe.ot" id="worker_creator_email">Димитър Вучев</a></i></div>		</div>
	</div>

	<!-- Mobile payment branding -->
	
	
