

	<div class="art">
		<div id="article_text" class="s4">
			
			
			<p>
	<strong>Дългото сбогуване</strong><br />
	<em>в. Капитал</em></p>
<p>
	&quot;Никога повече в България.&quot; С тези думи не един чужд инвеститор напусна през последните четири години. Процесът започна малко след старта на кризата и продължава и в момента. Причините са както външни, така и изцяло вътрешни за България. А тенденцията е почти винаги местни лица да заемат овакантените позиции. Този процес затваря икономиката и поставя различни спирачки пред растежа й.</p>
<p>
	Преди десетина години повечето от сделките на българския пазар бяха свързани с навлизането на чужди инвеститори. В последните две-три години това видимо започна да се обръща - през 2013 г. например по-големият дял от сделките по сливане и придобиване вече бяха между чужда и местна компания (или свързана с български собственици), като последните този път са в ролята на купувачи. Подобна е ситуацията и в двете предходни години. &quot;Ако преди 2009 г. имахме по 9-10 сделки с чужди инвеститори, сега те са едва една-две&quot;, лаконично коментира случващото се представител от адвокатските среди, които имат доста ясна представа за промените в средата.</p>
<p>
	По думите му повечето стратегически инвеститори, особено в силно регулирани сектори, просто нямат предвидимост за дейността си в страната и по тази причина я напускат. Фондовете за дялов капитал пък до такава степен вече имат негативен опит тук (на едни бизнесът направо беше откраднат, на други със законови промени секторът беше направен неатрактивен), че решението им да не инвестират повече в България вече е не само рационално, но и емоционално.</p>
<p>
	<strong>14 000 деца остават извън детските ясли и градини в София</strong><br />
	<em>в. Сега</em></p>
<p>
	За поредна година класирането за забавачките в София изправи на нокти хиляди родители. Груби сметки показват, че и тази година около 14 хиляди малчугани ще останат извън детските заведения. Всички родители ще разберат днес по електронен път дали са получили заветното място. Списъците ще бъдат разлепени и на входовете на детските заведения. А равносметката е следната: 25 528 деца се бориха за близо 9000 свободни места в детски ясли и градини. Щастливо класирани вчера бяха 8496. Останаха 437 свободни места за следващия тур на 24 май. Родителите имат две седмици да запишат детето си - до 17 часа на 23 май. Ако не го сторят дотогава, губят автоматично мястото.</p>
<p>
	От кандидатстващите над 25 хил. малчугани 2676 искат да сменят забавачката. Така около 14 хил. деца и тази година няма да намерят място. Класирането вчера бе извършено под строг контрол на родители. Най-голям наплив по традиция има към детските заведения в районите &quot;Младост&quot; и &quot;Люлин&quot;. Преди това общината направи проверка на документите на кандидатите за общите, социалните и допълнителните критерии. В резултат са премахнати 355 предимства, защото не са доказани с документи или поради други пропуски.</p>
<p>
	<strong>Районният съд в София е пред бунт заради &quot;перфектната&quot; нова сграда</strong><br />
	<em>в. Сега</em></p>
<p>
	Министърът на правосъдието Зинаида Златанова и председателят на Софийския районен съд Методи Лалов влязоха в горещ спор дали ремонтираната за 10 млн. лв. сграда на столичния бул. &quot;Цар Борис III&quot; е готова да подслони гражданските колегии на най-големия и натоварен съд в страната. Златанова е категорична, че сградата е готова за ползване, има акт 16 и съдът трябва да се нанесе. Лалов обаче твърди, че има строителни дефекти и няма как съдът да влезе във владение. Най-сериозният проблем според него е пукнатина около централния вход на сградата, за която не е ясно колко е рискова. И с просто око обаче се вижда, че има проблем с подовете в някои от помещенията, изкривени врати и первази, които нямат вид на нови.</p>
<p>
	Размяната на остри реплики се случи в бившата сграда на ГУСВ, строена през 50-те години на миналия век, в която по план гражданските съдии трябваше да са се нанесли още в началото на 2013 г. Златанова обясни, че сградата е минала проверката на ДНСК и е безопасна. Според нея това, че Лалов е търсил оценката на външни експерти, било все едно тя да наеме адвокатска кантора, която да оцени съдебните актове на председателя на СРС. Днес се очаква проблемната сграда да бъде посетена от съдии и служители на съда. &quot;Ако те искат да се нанесат, ще си подам оставката, защото влизането ни тук няма да стане с моя подпис&quot;, обясни Лалов.</p>
<p>
	<strong>Проба: Матури онлайн</strong><br />
	<em>в. Стандарт</em></p>
<p>
	Онлайн матури ще пробва просветното министерство от следващата учебна година. Това съобщи образователният министър Анелия Клисарова. &quot;Няма да правим стресови ситуации, първоначално ще въведем изпита на поправителна сесия и то по предмет, по който има най-малко желаещи&quot;, обясни тя. Ако системата проработи, изпитът ще бъде въведен за българчетата, които учат в чужбина. Виртуалният тест бе поискан от родните школа зад граница по време на срещата им във Виена преди празниците.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
