

	<div class="art">
		<div id="article_text" class="s4">
			
			
			<p>
	<strong>Новото ръководство на &quot;Булгартабак&quot; се спъна при вписването</strong></p>
<p>
	В. Капитал Daily</p>
<p>
	Най-голямото публично дружество - &quot;Булгартабак холдинг&quot;, се спъна при вписвато на новото си ръководство. Причина обаче не е, че новият му собственик не е отправил търгово предложение и няма право да гласува. Което е задължение за всеки нов собственик на борсова компания. Временно рокадите не са вписани в Търговския регистър заради пропуски в изискуемите по закон документи.</p>
<p>
	Около холдинга има и друга новина. След като през март VTB Capital продаде мажоритарния си дял от 80% в &quot;Булгартабак&quot; на верига от офшорки с адреси от Лихтенщайн до Дубай, сега от документите в регистъра става ясно, че новият собственик се представлява от Венцислав Чолаков. Това е изпълнителният директор на холдинга след приватизацията. Т.е. както старият, така и новият собственик на компанията в България се доверява на настоящия мениджмънт на холдинга. Според информация от пазара зад сложната офшорна собственост на холдинга все пак седят основният акционер на Корпоративна търговска банка Цветан Василев и депутатът от ДПС Делян Пеевски.</p>
<p>
	<strong>Борисов тества ДПС с вота на недоверие</strong></p>
<p>
	В. Сега</p>
<p>
	Няколко дни след като лидерите на ГЕРБ Бойко Борисов и на ДПС Лютви Местан си размениха взаимни любезности бившият премиер обяви, че вотът на недоверие, който партията му ще внесе в НС утре, ще е тест доколко движението е проевропейска формация. Това се разбра от думите му след среща с представители на Реформаторския блок, която бе богато гарнирана с цветисти изрази на Борисов.</p>
<p>
	В ухажването на партията на Доган се включи и говорителят на реформаторите и председател на ДСБ Радан Кънев. Според него независимо от всички съмнения за корупционно поведение спрямо движението, то винаги е отстоявало проевропейска позиция. Борисов скромно допълни, че е искал да каже същото, но се въздържал, за да не го обвинят в сближаване с ДПС и после да му се налага да се обяснява във &quot;Фейсбук&quot;. Вотът на недоверие ще бъде по темата за енергетиката и една от основните точки в него ще е пренебрегването на правилата на ЕС при договарянето на &quot;Южен поток&quot;.</p>
<p>
	<strong>Ефективната присъда на Филип Златанов е за назидание</strong></p>
<p>
	В. Сега</p>
<p>
	Ефективната присъда от 3 години и половина на бившия шеф на комисията за конфликт на интереси Филип Златанов е наложена и за назидание. Това става ясно от мотивите на съдия Андрей Ангелов, огласени вчера.</p>
<p>
	Случаят &quot;Златанов&quot; се запомни с тефтерчето му със записки и инструкции кой да бъде &quot;ударен&quot;, от което прокуратурата прожектира избрани страници на зрелищна пресконференция миналия юли. В записките на назначения от ГЕРБ Златанов главни герои бяха И.Ф., Б.Б. и Ц.Ц., но прокуратурата така и не разкри кой стои зад инициалите. Златанов получи ефективна присъда за престъпление по служба, макар че от прокуратурата настояваха за условно наказание.</p>
<p>
	<strong>Продават от мазето нелегални домати</strong></p>
<p>
	В. Стандарт</p>
<p>
	Затягането на контрола над нелегалния внос на зеленчуци стресна контрабандистите. Още преди да пристигнат инспекторите на борсите, складовете, които продават домати и краставици на черно, хлопват кепенци. Контрабандният зарзават се изнася в кашони и се продава направо от домовете на нелоялните търговци. Това разказа пред &quot;Стандарт&quot; Костадин Стаменов, зам.-председател на сдружение на зеленчукопроизводителите &quot;Югозапад 2013&quot;.</p>
<p>
	Той призова, когато се правят проверки на борсите, да се проверяват и домовете на собствениците на затворените складове. И посочи, че единственият начин да се прекрати тази практика е да се спрат контрабандните доставки още преди да са влезли в страната.</p>
<p>
	<strong>Проверяват измама в поръчка за униформени обувки</strong></p>
<p>
	В. Стандарт</p>
<p>
	Министърът на отбраната Ангел Найденов е разпоредил проверка на поръчката за униформените обувки на българската армия. Причината е сигнал, че обувките са закупени от Министерство на отбраната (МО) на цена 52 лева за чифт, а в магазините същите обувки струват 20 лв. Проверяващите се натъкнали на общо 6 чифта в магазина от същия производител, с продажна цена 20 лева, съобщава БГНЕС.</p>
<p>
	Найденов бе категоричен, че успоредно с проверката на магазинните продажби върви и такава на договора, както и на процедурата по обществената поръчка. Тази фирма е нееднократно коментирана негативно, тя осигури некачествените обувки и за последния ни военен контингент в Афганистан, уточни Ангел Найденов в Кърджали.</p>
<p>
	<strong>Очакват добра реколта от пшеница и едри череши</strong></p>
<p>
	В. Новинар</p>
<p>
	Метеорологичните условия позволиха опрашването на черешите да продължи по-дълго, а влагата допринесе за по-едрите плодове. Това каза за &bdquo;Новинар&rdquo; проф. Димитър Домозетов от Института по земеделие в Кюстендил. Заради меката зима и проливните дъждове черешите обаче са застрашени от ранно гниене, допълни той.</p>
<p>
	Докато на места хората едвам спасяват продукцията си, в Добричка област валежите са по-малко, около 7-8 литра на кв. м, и са като дар Божи за областта, тъй като по думите на доц. Иван Киряков от Добруджанския земеделски институт там е било прекалено сухо преди това. Именно благодарение на мокрото време хората очакват добра реколта от пшеница тази година, допълни още доц. Киряков.</p>
<p>
	<strong>Плажът в Поморие ще бъде укрепен за 2 млн. лв.</strong></p>
<p>
	В. Новинар</p>
<p>
	Бреговата ивица от центъра на Поморие до кв. &bdquo;Св. Георги&rdquo; ще бъде укрепена. Общината обяви обществена поръчка с прогнозна стойност от 2 млн. лв. за издигането на дигата. Тя ще представлява монолитна стоманобетонова конструкция. В края й откъм морето ще има вълнобоен блок, а в края откъм сушата ще има парапет, върху който ще могат да се поставят пейки. Общата дължина на съоръжението ще бъде около 1560 метра. Изпълнителят ще има задължението да осигури транспортен достъп до дигата от уличната мрежа на Поморие и крайбрежната алея по бул. &bdquo;П. К. Яворов&ldquo;.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
