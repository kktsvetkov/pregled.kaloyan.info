

	<div class="art">
		<div id="article_text" class="s4">
			
			
			<p>
	<strong>Брюксел иска спиране на &quot;Южен поток&quot;</strong><br />
	<em>в. Капитал Daily</em></p>
<p>
	Проектът &quot;Южен поток&quot; трябва да бъде прекратен до постигане на пълно съответствие със законодателството на Европейския съюз (ЕС). Това се посочва в комюнике на Европейската комисия (ЕК), което беше разпространено в сряда. Според Брюксел проектът трябва да се преоцени в светлината на приоритетите на енергийната сигурност на ЕС. Документът беше публикуван, след като ЕК предложи нова стратегия за енергийна сигурност заради геополитическата обстановка и зависимостта на ЕС от вноса на енергийни суровини.</p>
<p>
	Мерките предстои да бъдат обсъдени от Европейския съвет в края на юни. Съобщението дойде, след като по-рано през деня стана ясно, че председателят на Европейската комисия Жозе Барозу е предупредил премиера Пламен Орешарски, че Брюксел ще предприеме мерки срещу България за нарушаване на европейските правила със споразумението за &quot;Южен поток&quot;.</p>
<p>
	<strong>Правителството се зае да харчи като за последно</strong><br />
	<em>в. Сега</em></p>
<p>
	Правителството трескаво започна да сключва спорни сделки за стотици милиони левове, което обикновено е сигурен белег, че няма да изкара мандата си. Евентуалните предсрочни избори могат да струват скъпо на бюджета и заради предстоящата емисия на дълг на международните пазари. Вчера министрите пришпориха процедурата и предложиха на парламента да ратифицира документите. Кабинетът планира да емитира на международните пазари книжа до 1.493 млрд. евро.</p>
<p>
	Преди изборите премиерът Пламен Орешарски настояваше с емисията да не се бърза и тя да се изтегли за по-късно през годината. При задаващи се предсрочни избори кабинетът няма друг изход освен да забърза процедурата, защото за емисията е необходима ратификация на парламента. Политическата несигурност у нас обаче може да повлияе на международните пазари и да доведе до по-неизгодни условия по дълга. Набирането на този ресурс на международните пазари се налага заради предстоящ падеж през януари 2015 г. по глобалните облигации в размер на 1.7 млрд. лв.</p>
<p>
	<strong>БСП ускори анализа на евроизборите</strong><br />
	<em>в. Сега</em></p>
<p>
	След неколкодневно мълчание след трагичното представяне на евроизборите лидерът на БСП Сергей Станишев най-сетне излезе от ступора и се разбърза със заседанието на ръководството на партията. То ще се проведе днес, а не във вторник. Официалната версия е, че на него трябва да се обсъдят резултатите от евровота, но по всяка вероятност основната тема на сбирката ще са и предстоящите избори за нов парламент.</p>
<p>
	Онзи ден лидерът на ДПС Лютви Местан публично обяви, че вероятно ще се стигне до предсрочния вот до края на годината, за същото настояват и ГЕРБ, Реформаторският блок, &quot;България без цензура&quot;. По неофициална информация управляващите обсъждат две дати за предсрочен вот - 12 или 19 октомври. Задължителното условие е да не се стига до излъчване на служебен кабинет и изборите да бъдат организирани от кабинета на Пламен Орешарски. Това може да стане, ако парламентът се разпусне сам, а правителството не подаде оставка. В кабинета със сигурност ще има сериозни рокади.</p>
<p>
	<strong>Правителството си е дало 2 седмици да измисли методика за такса смет</strong><br />
	<em>в. Сега</em></p>
<p>
	Правителството си е дало краткия срок от две седмици, за да измисли и предложи нов метод за изчисление на такса смет. Това стана ясно вчера на заседанието на Столичния общински съвет, на което кметът на София Йорданка Фандъкова обяви, че Министерският съвет е изпратил писмо за сформиране на работна група, която да работи от 23 май до 6 юни. &quot;Това е абсурдно, срокът е много кратък. Рискът да се насочат към удовлетворяване на искането на бизнеса ще доведе до неколкократно увеличение на таксата за гражданите&quot;, коментира кметът.</p>
<p>
	С последните промени в Закона за местните данъци и такси беше даден срок до 30 юни т.г. да се направи нова методика, която да влезе в сила от 2015 г. Размерът на таксата трябва да се определя според количеството отпадъци. Ако това не е възможно, налогът се определя на основа, която обаче не може да бъде данъчната оценка на имотите или пазарната им цена, пише още в новите текстове на закона.</p>
<p>
	<strong>Продали сме оръжие за 300 млн. евро за година</strong><br />
	<em>в. Стандарт</em></p>
<p>
	Военнопромишленият комплекс е произвел и пласирал на пазара през миналата година въоръжение и боеприпаси за близо 300 милиона евро. А от началото на тази година обемът на произведената продукция е с 18-20 милиона евро повече в сравнение с предишната година. Това съобщи министърът на отбраната Ангел Найденов, който присъства на демонстрацията на въоръжения и боеприпаси, произведени от български фирми на централния артилерийски изпитателен полигон край Змеево.</p>
<p>
	Демонстрацията бе в рамките на международното изложение за отбрана, антитероризъм и сигурност &quot;Хемус 2014&quot; в Пловдив. Министърът подчерта, че тази година на него са участвали и повече наши производители, и чуждестранни фирми, търговци и делегации от чужбина. На самите стрелби бяха дошли представители на Йемен, Египет, Пакистан, Йордания, Литва и други.</p>
<p>
	<strong>Южен поток ще се строи от юли</strong><br />
	<em>в. Стандарт</em></p>
<p>
	Реалното строителство на българския участък от газопровода &quot;Южен поток&quot; по всяка вероятност ще започне през юли. Това заяви за &quot;Стандарт&quot; началникът на департамента по международни проекти на &quot;Газпром&quot; Александр Сиромятин. Той обясни, че след подписването на договора с консорциума &quot;Стройтрансгаз ДЗЗД&quot;, който ще изгражда газопровода на българска територия, единствената стъпка преди началото на строителните дейности е БЕХ да получи от &quot;Газпром&quot; заема, с който ще финансира своята част от инвестицията в проекта.</p>
<p>
	Според заложените принципи на проектно финансиране на &quot;Южен поток&quot; у нас, 30% от необходимите средства ще се осигуряват от акционерите в проектната компания &quot;Южен поток България&quot;, а останалите 70% ще бъдат привлечени средства. Именно за своята половина от 30-те процента БЕХ преговаря с &quot;Газпром&quot;, за да получи 620 млн. евро като кредит. Според Сиромятин през следващите 10 до 20 дни би трябвало двамата акционери в българската проектна компания да се разберат и БЕХ да получи сумата.</p>
<p>
	<strong>Вдигат изискванията за капитал на банките</strong><br />
	<em>в. Стандарт</em></p>
<p>
	Капиталовият буфер за системен риск на банките в България трябва да възлиза на 3% от рисково-претеглените експозиции в страната, формирани от банките. Това реши Управителният съвет на БНБ. Досега банките трябваше да поддържат капиталов буфер по този ред в размер над 1%. На заседанието бе потвърдено и изискването за предпазен капиталов буфер от 2,5% от всички банки.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
