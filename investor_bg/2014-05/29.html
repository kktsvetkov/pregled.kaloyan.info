

	<div class="art">
		<div id="article_text" class="s4">
			
			
			<p>
	<strong>Близо 15 млн. лв. са инвестирани в рудник &quot;Върба-Батанци&quot;</strong></p>
<p>
	В. Капитал Daily</p>
<p>
	Близо 15 млн. лв. са инвестирани в рудник &quot;Върба-Батанци&quot;, съобщи пред Българското национално радио Сергей Атанасов, изпълнителен директор на &quot;ГОРУБСО-Мадан&quot;. Той добави, че в момента в предприятието работят 120 души, а плановете са заетите в производството да се увеличат до 150. По думите на Атанасов е нужно да се достигне капацитет от 3-4 хил. тона добита и обработена руда, за да може дейността на дружеството да е рентабилна.</p>
<p>
	Повече от две години рудникът бе затворен и добивът на оловно-цинкови руди в него бе преустановен. Причина за това бяха финансовите затруднения на бившия собственик на дружеството Валентин Захариев. След като през 2011-2012 г. работниците излязоха на протести заради неизплатени заплати, под натиска на правителството бе извършена продажба на &quot;ГОРУБСО-Мадан&quot;, в чиито активи е и мината. Купувачът е съвместно предприятие между &quot;КЦМ 2000&quot; и &quot;Минстрой холдинг&quot; на Николай Вълканов, които притежават равно участие като акционери.</p>
<p>
	<strong>Chevron си тръгва от България</strong></p>
<p>
	В. Стандарт</p>
<p>
	Американската петролна компания Шеврон (Chevron) се изтегля от България, предаде Капитал Daily. Chevron не упражнява дейност в България от няколко години. През 2011 г. компанията получи разрешително за търсене и проучване на шистов газ в Североизточна България, но след това бе наложен мораториум върху дейности, използващи фракинг за добиване на газ.</p>
<p>
	&quot;Нито една уважаваща себе си компания не може да губи средства при липса на перспектива и очевидната незаинтересованост на поредица от български правителства в разработването на един от малкото варианти за местен добив на нефт и газ... За разлика от други компании Chevron не можеха да я &quot;карат&quot; по български или по балкански, като прилагат добре отработените методи за мотивация на политически кръгове и държавни служители&quot;, коментира в блога си енергийният експерт и бивш посланик в Москва Илиян Василев</p>
<p>
	<strong>Предстартово броене за външния дълг от 3 млрд.</strong></p>
<p>
	В. Стандарт</p>
<p>
	Предстартово броене започна за пускането на външен дълг в размер на 3 млрд. лв. Три банки вече са избрани от Министерството на финансите да пласират облигации за 1,5 млрд. евро на международните пазари. Това са американските JP Morgan и Citibank и британската HSBC.</p>
<p>
	Те бяха избрани сред 20 финансови институции, които подадоха оферти за пласиране на дълга. Подготовката за емитирането на държавни ценни книжа на международните капиталови пазари включва избирането на банки посредници и правен консултант.</p>
<p>
	Договорите с тях предстои да бъдат одобрени от Министерски съвет. След това Народното събрание трябва да ратифицира самите договори, с които се поема държавния дълг: договор за подписка, договор за фискално агентство и акт за поемане на задължение относно издаването на облигации. Очаква се всичко това да стане в най-скоро време - още в началото на следващия месец, научи &quot;Стандарт&quot;. Ратифицирането на договорите се остави за след изборите, за да не бъде външният дълг повод за политически сблъсъци. Облигациите ще се пуснат, за да се осигурят средства за предстоящите плащания по външния дълг през януари 2015 г.</p>
<p>
	<strong>20% от семействата отделят една трета от доходите си за банките</strong></p>
<p>
	В. Сега</p>
<p>
	Домакинствата, които отделят над 30% от месечните си доходи за вноска по кредит, са около 20% от всички у нас. Това показват данни от анализ на БАН за икономическото развитие на страната ни. Едновременно с това почти 40% от семействата заявяват, че имат проблеми със събирането на вноската за кредита, а 14% казват, че доходите им не са адекватни на вноската и имат огромни проблеми. 8.5% от домакинствата с кредити закъсняват в обслужването на задълженията си с повече от 2 месеца.</p>
<p>
	Причините за просрочените плащания са основно две. За по-голяма част от гражданите - две трети от отговорилите, проблемът е в хроничния недостиг на средства, като при половината от тях банките са променили едностранно условията по заема. Останалата една трета посочват като причина промяна в начина на живот - загуба на работа, непредвидени разходи за здраве и др.</p>
<p>
	<strong>Левицата търси елегантен начин да отмени преференцията</strong></p>
<p>
	В. Сега</p>
<p>
	Дни след провеждането на изборите за Европейски парламент и след като БСП загуби катастрофално вота, социалистите се замислят да преформулират възможността за пренареждане на листата. Целта е да се върне старото положение и да се вдигне прагът на преференцията, така че да се обезсмисли възможността за разместване на кандидатите.</p>
<p>
	Пръв за това намекна секретарят на ИБ на столетницата Антон Кутев. Според него добре е да има мажоритарен елемент в изборите, но той трябва внимателно да бъде определян, за да не се стига до объркване на избирателите, какъвто е случаят с двойното зачертаване на номер 15.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	
