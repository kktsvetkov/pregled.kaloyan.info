

	<div class="art">
		<div id="article_text" class="s4">
			
			
			<p>
	<strong>Земята по трасето на &quot;Южен поток&quot; е купувана в нарушение на закона</strong></p>
<p>
	<em>&quot;Капитал daily&quot;</em></p>
<p>
	През последните месеци дружеството &quot;Южен поток България&quot;, 50% от което е руска собственост, активно купува земя в нарушение на закона. Причината за това е въведеното от управляващите ограничение пред чуждестранни лица да купуват българска земя.</p>
<p>
	Според имотния регистър последната сделка за земя на &quot;Южен поток България&quot; е от 27 февруари тази година, когато е придобита 3 дка нива в монтанското село Расово. Общо вписаните сделки са в седем области.</p>
<p>
	Два месеца по-късно притежаването на този и на другите имоти на територията на България от българо-руското дружество би следвало да се счита за незаконно, тъй като на 4 април депутатите в Народното събрание приеха промени в Закона за собствеността и ползването на земеделски земи, а на 29 същия месец бетонираха позицията си по въпроса със собствеността, отхвърляйки ветото на президента, който се опита да спре промяната.</p>
<p>
	Приетите текстове въведоха петгодишна уседналост за чужденците и фирмите, които искат да придобият земя.</p>
<p>
	От основаването на &quot;Южен поток България&quot; досега са минали по-малко от 4 години, което означава, че то не би следвало да има право да притежава земя на територията на страната.</p>
<p>
	От дружеството са отхвърлили пред вестника хипотезата, че са в нарушение, и посочиха, че правото за притежаване на земя им е дадено по силата на междуправителствената спогодба, сключена по международното законодателство, възможност, предвидена и в конституцията.</p>
<p>
	В конституцията има текст, който позволява чуждестранни юридически лица да придобиват право на собственост върху земя, ако това е записано в международен договор, ратифициран от парламента. Но изрично е поставено условие: ратификацията трябва да е подкрепена от 2/3 от всички депутати, т.е. 160.</p>
<p>
	Междуправителственото споразумение, на което разчита &quot;Южен поток България&quot;, е сключено през 2008 г., когато е внесено и за ратификация в Народното събрание. Гласуването му протича със 140 гласа &quot;за&quot;, 47 &quot;против&quot; и два - &quot;въздържал се&quot;. Така резултатът от него не покрива изискването.</p>
<p>
	<strong>България и Виетнам ускоряват сътрудничеството в индустрията и търговията</strong></p>
<p>
	<em>&quot;Стандарт&quot;</em></p>
<p>
	Интересът на българските предприятия към търговия с Виетнам е огромен и затова имате нашата пълна подкрепа за още по-ускорено сътрудничество между двете държави. Това заяви заместник-министърът на земеделието и храните Явор Гечев на среща в МЗХ със заместник-министъра на индустрията и търговията на Виетнам Хо Тхи Ким Тхоа, съобщиха от пресцентъра на Министерството на земеделието и храните (МЗХ).</p>
<p>
	Гечев, който е и съпредседател на междуправителствената българо-виетнамска комисия за икономическо сътрудничество, посочи, че отношенията между България и Виетнам се развиват изключително динамично и това темпо трябва да се запази. &bdquo;Има какво още да направим за по-тесни контакти между българския и виетнамския бизнес. България, като член на Европейския съюз, може да съдейства за успешното навлизане на виетнамски стоки на Европейския пазар&quot;, подчерта той.</p>
<p>
	Зам.-министрите Гечев и Тхоа бяха единодушни, че съвместни проекти могат да бъдат реализирани в области като тютюнопроизводството, преработката на риба и рибни продукти, фармацията и биотехнологиите.</p>
<p>
	Подготовката на 23-тата сесия на българо-виетнамската комисия, която ще се проведе в края на годината, бе обсъдена също на срещата, уточниха от МЗХ.</p>
<p>
	<strong>90% от турските чушки у нас са пълни с пестициди</strong></p>
<p>
	<em>&quot;Сега&quot;</em></p>
<p>
	България се оказа сравнително чиста от пестициди европейска територия, но е атакувана от внос на отровени от химикали зеленчуци от Турция. Това сочи доклад на Европейската служба за безопасност на храните (EFSA). Интересното е, че повечето изследвани продукти у нас са напълно в нормата - от 4 516 проверени храни в 245 проби са открити само следи от пестициди, а цели 4 163 (92%) са абсолютно чисти.</p>
<p>
	Проблемни са само 108 проби и над 90% от тях са взети от товари, пристигнали у нас от Турция. С наднормено съдържание на пестициди се оказали общо 98 изследвани партиди от южната ни съседка - 90 проби са от чушки, 7 - от домати, една - от портокали.&nbsp;</p>
<p>
	Като изключим турския внос, България е направо отличник и храната ни е далеч по-свободна от химикали за растителна защита на фона на другите страни от ЕС. Като цяло в над 97% от пробите, изследвани през общоевропейската програма за мониторинг на храните, има наличие на пестициди, макар и в допустимите граници. Данните са от проведени през 2011 г. наблюдения в 27-те страни от ЕС плюс Норвегия и Исландия и се базират на анализ на над 79 000 проби от храни, извършвани от националните контролни органи.</p>
<p>
	Спектърът на храните в Европа, в които най-често пестицидите са в опасно високи отровни концентрации, е доста широк. Тук влизат спанак (6,5% от пробите са над нормата), зелен фасул (4,1% от пробите), портокали (2,5%) , краставици (2,1%), ориз (2%), моркови (1,6%), мандарини (1,4%) и круши (1,1%). Под един процент са лошите проби за пшенично брашно и картофи.</p>
<p>
	През април Българската агенция за безопасност на храните (БАБХ) хвана в София и Бургас 40 тона зеленчуци с пестициди над нормата, които бяха унищожени. Опасните стоки бяха основно домати и краставици.</p>
<p>
	<strong>Лошото време може да докара сериозни загуби на земеделските производители</strong></p>
<p>
	<em>3e-news</em></p>
<p>
	Като цяло за България загубите от тазгодишната реколта заради лошото време, няма да са толкова големи. По думите на заместник-председателя Ангел Вукодинов те ще възлизат на 15 до 20%. Според него щетите ще са големи за отделните производители. За тях загубите могат да надхвърлят 80% и дори да достигнат до 100%, обясни земеделецът пред агенция &quot;Фокус&quot;. До момента най-проблемни са отделни части на Северозападна България, както и на Разградския регион в Североизточната част.</p>
<p>
	&quot;Не очаквам да има големи поражения върху качеството и количеството на реколтата поради болестите, но ще има увеличение себестойността на продукцията&quot;, каза още Вукодинов.</p>
<p>
	По неговите думи, най-засегнати от дъждовете са пролетните култури слънчоглед и царевица, както и пшеницата и ечемика. Той подчерта, че заради влажното време има предпоставки за развитие на гъбни заболявания по растенията. Вукодинов обаче е сигурен, че и усилията от страна на държавата за подпомагане на сектора ще дадат резултат.</p>
<p>
	&quot;Преди години в България се водеше нулева борба с инфекциозните заболявания, а също и срещу инсекти. Това ще доведе до значително по-висока себестойност и дано пазарът е склонен към българските производители за разлика от държавата, за да може да компенсира по-големите разходи&quot;, обясни той.</p>

			<div style="display: block; clear: both; padding-top: 10px;"><i>По статията работи: <a href="znvygb:qvzvgne.ihpuri@vairfgbe.ot" id="worker_creator_email">Димитър Вучев</a></i></div>		</div>
	</div>

	<!-- Mobile payment branding -->
	
	
