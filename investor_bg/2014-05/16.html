

	<div class="art">
		<div id="article_text" class="s4">
			
			
			<p>
	<strong>Орешарски: Борсата е знак, че бизнесът се съживява</strong><br />
	<em>в. Стандарт</em></p>
<p>
	Добрите сигнали, идващи от Българска фондова борса, дават основание да смятаме, че икономиката се възстановява. Това стана ясно от думите на премиера Пламен Орешарски по време на официалния прием по случай 100-годишнината на капиталовия пазар в България.</p>
<p>
	Припомняме, че SOFIX, основният индекс на БФБ, постигна ръст от 42% през миналата 2013 година, а от началото на настоящата 2014 година отчетеното нарастване надхвърля 20%. &quot;В страната съществува благоприятна среда за развитие на борсата. Добра законова база, структурирана институционална рамка, привлекателен фискален режим. Това ми дава основание да разчитам и първите позитивни сигнали, които идват от края на миналата година и през тази, като сигнали на икономическо възстановяване. Дано е така&quot;, каза премиерът Орешарски. Финансовият министър Петър Чобанов потвърди коментара му, като също обърна внимание на доброто представяне на БФБ.</p>
<p>
	<strong>Предстои старта на Фонд за начинаещ бизнес</strong><br />
	<em>в. Стандарт</em></p>
<p>
	В подкрепа на младежкото и въобще на предприемачеството предстои в следващите няколко месеца да стартира фонд в подкрепа на стартиращия бизнес, съобщи в Добрич министърът на финансите Петър Чобанов.</p>
<p>
	Той разясни, че в Закона за банката за развитие е предвидено създаването на фонд именно с такава цел. &quot;Първоначално част от капитала на стартиращото предприятие се дава от банката за развитие при добър бизнес план, разбира се. Постепенно, когато бизнесът се раздвижи, т.е. в следващите няколко години започне да дава печалба, тогава банката преоформя този капитал в дълг и по този начин тя излиза от този бизнес. Това е предвидена възможност, която още не е реализирана, но предстои този капиталов фонд да тръгне следващите няколко месеца. Това ще е една програма за стартиращ бизнес&quot;, разясни идеята финансовият министър.</p>
<p>
	<strong>След разправия ВСС отстрани двама шефове на съдилища</strong><br />
	<em>в. Сега</em></p>
<p>
	По искане на главния прокурор Сотир Цацаров Висшият съдебен съвет (ВСС) отстрани от длъжност председателя на Софийския апелативен съд Веселин Пенгезов. Отстранен е и Петър Петков - шеф на Военно-апелативния съд. Двамата са обвиняеми за злоупотреби със средства по Оперативна програма &quot;Административен капацитет&quot; (ОПАК). Обвинение има и началникът на кабинета на премиера Пламен Орешарски - Мария Дивизиева. По думите на Цацаров предстои да бъдат повдигнати обвинения и на още хора.</p>
<p>
	Отстраняването е временно - докато тече делото. Процедурата не мина гладко и за пореден път ясно разкри двете лобита в съвета - членовете му, които твърдо стоят зад главния прокурор, и тези, които са &quot;в опозиция&quot;.</p>
<p>
	<strong>ЦИК се превърна в безкритичен наблюдател на подготовката на вота</strong><br />
	<em>в. Сега</em></p>
<p>
	Действията на ЦИК започнаха да издават пълната апатия на членовете й към безобразията в изборния процес. Вчера една от най-активните неправителствени организации по време на избори - &quot;Прозрачност без граници&quot;, обсипа с критики обществения съвет към комисията и демонстративно го напусна. От ЦИК си признаха за проблемите, но призоваха за разбиране заради напрегнатото си разписание.</p>
<p>
	Съветът бе създаден в края на март по силата на новия Изборен кодекс като консултативен орган, който да съдейства за провеждането на прозрачни и честни избори. От НПО-то се оплакаха, че между съвета и ЦИК липсва всякакво взаимодействие. Не се консултират проектите за решения, пренебрегват се запитванията му за технологията на машинното гласуване и няма реакция за рисковете от огромния брой регистрирани наблюдатели за евроизборите. Обобщението е, че ЦИК работи неефективно и непрозрачно.</p>
<p>
	<strong>Внасяме лайка от Египет</strong><br />
	<em>в. Новинар</em></p>
<p>
	Страната ни отчита остър дефицит на подправки и билки. Заради това се налага внос от чужбина, дори на растения, които традиционно виреят и се отглеждат у нас, съобщиха от бранша. Пресните подправки, които се продават в магазините ни, масово не са родно производство. &bdquo;България внася лайка от Египет&rdquo;, съобщи за &bdquo;Новинар&rdquo; билкарят Емил Елмазов.</p>
<p>
	Производители на подправки допълниха, че магданозът и джодженът също се купуват от Египет и се продават у нас. Дефицит има също на босилек и червен пипер. Освен от Египет различните подправки се внасят още от Турция, Израел и Китай. &bdquo;Този проблем е от няколко години, но напоследък се изостря&rdquo;, обясни собственик на пловдивска фирма за търговия с подправки. Той допълни, че основният проблем е, че няма производители.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
