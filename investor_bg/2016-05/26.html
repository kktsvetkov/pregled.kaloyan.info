

	<div class="art">
		<div id="article_text" class="s4" itemprop="articleBody">
			
			
			<p>
	<strong>Пенсионните фондове настояват да изплащат девет вида пенсии</strong></p>
<p>
	В. Капитал Daily</p>
<p>
	Девет вида пенсии, при които да се запази правото на наследяване, ако възрастният човек почине, предлагат да плащат пенсионните дружества в писмо до Министерството на финансите, което внесоха ден преди края на общественото обсъждане на предложените от министър Владислав Горанов промени в Кодекса за социално осигуряване. Бележките на фондовете са 102 страници и най-общо изразяват несъгласието по принцип и в детайли с предложените набързо, без обществено обсъждане, консултации с бизнеса и оценка на въздействието промени.</p>
<p>
	Основната от тях касае фазата на изплащането, като проектът на финансовото министерство предвижда да се изплащат само един вид пенсии &ndash; доживотни, като осигуреният няма друго право да се разпорежда с тях, а ако почине &ndash; наследниците му нямат право да получат остатъка от партидата. Според предложението на финансовото министерство след пенсиониране всички средства ще отиват в общ пул на пенсионната компания, като от тях ще се изплащат пенсиите на надживелите пенсионери, по чиито партиди няма достатъчно средства.</p>
<p>
	<strong>Двете държавни централи също поискаха по-високи цени от юли</strong></p>
<p>
	В. Капитал Daily</p>
<p>
	Добрите резултати на държавните енергийни дружества за миналата година вероятно няма да се повторят за някои от тях през 2016 г., а финансовите проблеми на други вероятно ще се задълбочат. Така поне изглеждат прогнозите на АЕЦ &quot;Козлодуй&quot; и ТЕЦ &quot;Марица-изток 2&quot; в заявленията им за определяне на нови цени от енергийния регулатор от 1 юли. От тях става ясно, че АЕЦ &quot;Козлодуй&quot; предлага увеличение на цената си с 43.7%, докато ТЕЦ &quot;Марица-изток 2&quot; иска по-скромно увеличение от 7.2%, но изисква от регулатора да й компенсира разходи за 128.804 млн. лв. чрез цена &quot;задължение към обществото&quot;, която се плаща от всички потребители.</p>
<p>
	Ако тези предложения бъдат приети от регулатора (което едва ли ще се случи), това би рефлектирало върху увеличение на крайната цена на енергията, което управляващите вече показаха, че не са склонни да допуснат. Предложенията показват също, че за държавните енергийни компании е трудно да оцеляват в пазарни условия, особено при низходящия тренд на цената на електрическата енергия в последните месеци.</p>
<p>
	<strong>Председателството на ЕС спеши преместването на депутатите</strong></p>
<p>
	В. Сега</p>
<p>
	Предстоящото председателство на Европейския съюз, което страната ни поема през 2018 г., забърза процедурата за реконструкция на сградата на бившия Партиен дом и особено на зала &quot;Св. София&quot;. Най-късно след две години народните представители ще се преместят там, а за целта правителството е отделило над 25 млн. лв. на предпоследното си заседание. Парите са включени в одобреното финансиране на българското шефство на ЕС.</p>
<p>
	Неофициално от МС коментираха, че местенето на депутатите се налага заради предвидените общи пленарни заседания на националните парламенти на страните-членки. От отпуснатите над 25 млн. лв. близо 24 млн. лв. ще отидат за строително-ремонтни работи. Покупката на оборудването за новата зала ще погълне 1 млн. лв.</p>
<p>
	Преместването на депутатите в зданието на площад &quot;Княз Александър I&quot; е изненада, тъй като досега никой не е обвързвал председателството на ЕС с изграждане на нова пленарна зала. Идеята за оформянето на депутатския комплекс в сградата на бившия Партиен дом, която в момента е част от Народното събрание, датира още от 1996 г. Тогава бе първият конкурс. През 2003 г. и през 2008 г. се проведоха още два, за да се стигне до 2012 г. и последния конкурс. Досега обаче не се отделяха средства за преместването.</p>
<p>
	<strong>КАТ хваща по 100 шофьори без книжка всеки ден</strong></p>
<p>
	В. Сега</p>
<p>
	КАТ хваща по почти 100 неправоспособни шофьори всеки ден, показва справката на МВР за периода 16-22 май, съобщиха от полицията. Само за една седмица при проверки на пътната полиция са заловени 577 шофьори без книжка. За първо подобно провинение глобата е от 100 до 300 лв., а при отнета книжка Наказателният кодекс предвижда санкцията от 1 до 3 г. затвор и глоба от 200 до 1000 лв.</p>
<p>
	За същия период са регистрирани 136 катастрофи, загинали са 13 души, а ранените са 166. Общо за седмица нарушенията са близо 14 хил. Това е поредната черна статистика за безумията по българските пътища. Преди десетина дни шефът на КАТ Бойко Рановски съобщи, че все повече зачестяват хванатите с дрога водачи на МПС.</p>
<p>
	<strong>Бензинът става 2.10 за Джулая</strong></p>
<p>
	В. Стандарт</p>
<p>
	Средно за 2.08-2.10 лв. за литър ще се продава масовият бензин А 95 по основните вериги бензиностанции в края на юни. В момента той е 1.91 лв. Цените на дизела в навечерието на Джулая ще гонят 2.05 лева, а на автогаза - 0.95 лева за литър. Причината е стабилното поскъпване на петрола в резултат както на традиционното повишаване на търсенето през лятото, така и на необходимостта от инвестиции за проучване и разработване на нови находища.</p>
<p>
	<br />
	Фючърсите на американския лек суров петрол WTI се търгуваха вчера близо до 7-месечния си максимум - 48.62 долара за барел. Това е 1.11% поскъпване спрямо вторник и близо 34% спрямо края на март. Цените на горивата обаче ще останат средно с 15% по-ниски от тези преди година, когато бензинът и дизелът се продаваха съответно за 2.32 и 2.35 лв. литъра.</p>
<p>
	<strong>&quot;Главболгарстрой&quot; разширява депо на &quot;Аурубис България&quot;</strong></p>
<p>
	В. Стандарт</p>
<p>
	&quot;Главболгарстрой&quot; АД започна разширение на съществуващо депо за фаялитов отпадък в медобивния завод на &quot;Аурубис България&quot; АД в близост до Пирдоп.&nbsp;Мащабният проект предвижда разширение на съществуващото хвостохранилище за складиране и съхранение на фаялитов отпадък, състоящо се от две клетки - А и Б, на обща застроена площ 446.6 дка, които ще се изграждат на 8 етапа по височина до котата на съществуващото депо. Клетките се ограждат със земно-насипни диги, защитени с изолационен екран и оборудвани с дренажни системи.</p>
<p>
	<strong>Спират от продажба 23 опасни стоки</strong></p>
<p>
	В. Новинар</p>
<p>
	23 опасни стоки ще бъдат спрени от продажба. Това съобщиха от Държавната агенция за метрологичен и технически надзор.&nbsp;Повод са резултатите от проведената преди две седмици спецакция на МВР, ДАНС, НАП в търговския център &quot;Илиянци&quot;.&nbsp;От агенцията съобщават, че са проверили 277 продукта. При 94 от тях инспекторите са се натъкнали на несъответствия. Сред тях са 56 детски играчки, 16 елекроуреда, 14 лични предпазни средства, както и пиротехника и тенджера под налягане.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
