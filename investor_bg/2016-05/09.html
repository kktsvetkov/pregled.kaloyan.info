

	<div class="art">
		<div id="article_text" class="s4" itemprop="articleBody">
			
			
			<p>
	<strong>19 хиляди военни и полицаи искат по-висока пенсия от НОИ</strong></p>
<p>
	В. Сега</p>
<p>
	19 249 пенсионери, излезли рано в пенсия - предимно военни и полицаи, са поискали Националният осигурителен институт да им преизчисли държавната пенсия. За целта те са прехвърлили натрупаното по индивидуалните си партиди от частен фонд в НОИ, съобщиха от институцията пред &quot;Сега&quot;. Данните са към началото на март и от НОИ са преизчислили пенсиите на над 16 хил. души. Едва около 3000 заети българи, родени след 1959 г., са избрали да прекратят осигуряването си във втория стълб и да плащат пълните си осигуровки за пенсия само в НОИ.</p>
<p>
	Това е резултатът от първата намеса на финансовия министър Владислав Горанов в осигурителната система. Около половин година след като реално влязоха в сила измененията за възможността на избор на заетите да продължат да се осигуряват в частен фонд или да изберат само НОИ, данните за възползвалите се от избора са повече от скромни. Във втория стълб спестяват около 3.5 млн. души, а натрупаното по партидите им е общо близо 8 млрд. лв.</p>
<p>
	<strong>Рекордните приходи от ЕС в хазната се изчерпаха</strong></p>
<p>
	В. Сега</p>
<p>
	Рекордните постъпления от Брюксел, които допринесоха за солиден излишък в хазната в първите три месеца на годината, вече са минало. През април Брюксел е възстановил в бюджета едва около 25 млн. лв. - много ниска сума на фона на постъпленията за първото тримесечие. Това може да се обясни с края на стария програмен период и плащанията по него, както и с бавното начало на новите оперативни програми, става ясно от детайлния преглед на предварителните данни на финансовото министерство за изпълнението на бюджета през април.</p>
<p>
	Април е първият месец, в който натрупаните постъпления от ЕС се оказват по-малко спрямо година по-рано. Според разпространените от МФ данни възстановените от Брюксел средства към края на четвъртия месец са със 165.4 млн. по-малко спрямо април 2015 г., когато приходите по това перо бяха 1.471 млрд. лв.</p>
<p>
	Това означава, че към края на месеца възстановеното от ЕС в хазната би следвало да възлиза на около 1.3 млрд. лв. - с едва 24.6 млн. лв. повече спрямо възстановеното към края на март 2016 г. - 1.28 млрд. лв. За сравнение - само през този март на месечна основа и без натрупване Брюксел възстанови 786.2 млн. лв.</p>
<p>
	<strong>Кризисен щаб в Атина измъква българите от Гърция</strong></p>
<p>
	В. Новинар</p>
<p>
	Кризисен щаб съдейства на българите, блокирани в Гърция, да се върнат у дома. Той беше сформиран в нашето посолство в Атина и в консулството ни в Солун. Външното министерство прибегна до това решение, след като в южната ни съседка се разрази протест на тамошните профсъюзи. Недоволството е заради очакваните социални и данъчни рестрикции.</p>
<p>
	Стачката засегна морския транспорт в страната, което причини проблеми за туристите, отседнали в гръцките острови.<br />
	Единственият изход от Гърция бе само със самолет, но летище няма на всеки остров. Най-тревожна беше ситуацията на остров Корфу, където близо 10 автобуса с наши съграждани не могат да напуснат. С частен ферибот пък наши туристи успяха да напуснат Санторини. Допълнителни фериботи ще извозват и от другите курорти.</p>
<p>
	<strong>Печалбата на банките за тримесечието се увеличава до 305 млн. лв.</strong></p>
<p>
	В. Капитал Daily</p>
<p>
	Успокояване на темповете на нарастване на ликвидността, продължаващо свиване на кредитните портфейли и осезаемо понижаване на административните разходи, което допринася за подобряването на крайния финансов резултат &ndash; така изглежда банковият сектор към края на първото тримесечие на 2016 г. Надзорните данни на БНБ показват, че на фона на трайно падащите лихви по кредити и депозити кредитните институции са успели да постигнат 7% ръст на печалбата си спрямо година по-рано до малко над 305 млн. лв.</p>
<p>
	Вече традиционно близо половината от тази сума е генерирана от двете най-големи банки на пазара &ndash; Уникредит Булбанк и Банка ДСК, които отчитат съответно 73.6 и 79.7 млн. лв. печалба за тримесечието. При Уникредит Булбанк тя се повишава минимално спрямо година по-рано благодарение на по-ниските административни разходи, докато при ДСК се свива с 23% на годишна база заради по-високите разходи за обезценки.</p>
<p>
	Третата по големина институция в сектора &ndash; Първа инвестиционна банка (ПИБ), която все още ползва държавна подкрепа, успява да подобри съществено резултата си спрямо година по-рано и приключва периода с печалба от 22.6 млн. лв. главно благодарение на свитите си административни разходи и разходи за обезценки.</p>
<p>
	<strong>Втори рунд в битката за &quot;Дунарит&quot;</strong></p>
<p>
	В. Капитал Daily</p>
<p>
	Русенският военен завод &quot;Дунарит&quot; е една от апетитните хапки от останките от някогашната бизнес империя на Цветан Василев и за нея от затварянето на КТБ се правят различни опити за овладяване. Пушилката от престрелките около предприятието от военнопромишления комплекс става все по-плътна и вече е трудно да се разбере кой за какво се бори и в чий лагер е.</p>
<p>
	Краткият прочит на случващото се е, че вероятно наблюдаваме масирана атака по няколко линии на депутата Делян Пеевски да овладее дружеството. Пълният е доста объркана и хаотична смесица от действия на акционери, управители, регулатори и съдилища.</p>
<p>
	<strong>Лукарски с 16 родни компании в Япония</strong></p>
<p>
	В. Стандарт</p>
<p>
	Бизнес делегация от 16 родни фирми заминава днес на делово посещение в Япония. Делегацията е водена от министъра на икономиката Божидар Лукарски. В Токио агенциите за малки и средни предприятия на двете страни и Японската агенция за външна търговия JETRO са организирали бизнес форум. Българската делегация ще посети и изложението &quot;Japan IT Week 2016&quot;. Половината от фирмите в нашата делегация са от IT сектора.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
