

	<div class="art">
		<div id="article_text" class="s4" itemprop="articleBody">
			
			
			<p>
	<strong>Приходите и печалбите на компаниите растат с рекордните 17%</strong><br />
	<em>в. Капитал Daily</em></p>
<p>
	Раздвижването на икономиката се чете силно и във финансовите резултати на компаниите в България през миналата година. Подобрението е по всички показатели: броят на работещите фирми се увеличава с 35 хил., приходите им растат с цели 17%, стабилно нагоре са и печалбите. Почти двойно е намаляла общата счетоводна загуба, която година по-рано достигна внушителните 11.5 млрд. лв.</p>
<p>
	Резултатът от всичко това се вижда и в бюджета, който през миналата година е събрал рекордните 1.86 млрд. лв. от данък върху печалбите на фирмите, или с около 10% повече спрямо година по-рано. Това показват данни на Националната агенция за приходите (НАП) за 2015 г. след обработване на данъчните декларации на компаниите, предоставени след запитване на &quot;Капитал&quot;.</p>
<p>
	<strong>Държавните летища отчитат сравнително добри резултати</strong><br />
	<em>в. Капитал Daily</em></p>
<p>
	В очакване да започне концесионирането на двете най-големи летища в страната, които все още се управляват от държавата, резултатите на дружествата за изминалата година се оказват сравнително добри. &quot;Летище София&quot; повишава приходите и печалбата си, а пловдивският аеропорт намалява загубата си с близо една трета. Крайният резултат на летището в Горна Оряховица, за което по-рано тази година беше избран концесионер, на практика не се променя. Като цяло тенденцията при всички се запазва и през първото тримесечие на тази година.</p>
<p>
	Зад по-добрите финансови резултати на &quot;Летище София&quot; (виж таблицата) стоят увеличени натурални показатели. Компанията отчита ръст на самолетодвиженията (кацания и излитания), броя на пътниците и товарите. Това се дължи както на новите дестинации в разписанието на полетите, така и на увеличената честота при по-голяма част от обслужваните маршрути, става ясно от отчета.</p>
<p>
	<strong>Евростипендии ще се дават само в приоритетни направления</strong><br />
	<em>в. Сега</em></p>
<p>
	Около 30 хиляди студенти ще получат евростипендии за отличен успех през летния семестър на тази година и през академичната 2016/2017 г. Парите идват по проект от ОП &quot;Наука и образование&quot;. Досега евростипендиите се даваха на младежи от всички специалности. За 8 г. по нея са получени стипендии за 177 млн. лв. Занапред обаче те ще се отпускат само за 32-те приоритетни професионални направления, определени от правителството. Сред тях са педагогика, математика, компютърни науки, инженерни специалности, архитектура, енергетика, военно дело, изобразително изкуство и др.</p>
<p>
	Бюджетът също е свит - 26 млн. лв., но парите са само за три семестъра. &quot;Този път целта на евростипендиите е да направят съответните специалности по-привлекателни за студентите, тъй като повечето от тях са с недостиг на кадри&quot;, обясни Пламен Славов от министерството на образованието.</p>
<p>
	<strong>Арестите във фонда за деца: с един куршум - два заека</strong><br />
	<em>в. Сега</em></p>
<p>
	Арестите във Фонда за лечение на деца може да са имали и друга цел освен отстраняването на бившия му директор Павел Александров. Тази теза изказа адвокатът му Диана Ангелова. Тя припомни, че при операцията на ГДБОП и прокуратурата бе задържан и представителят на турските болници &quot;Аджъбадем&quot; д-р Гюрай Ходжев. Разследващите заявиха, че Александров е работил само с него при изпращането на деца за лечение в чужбина и разходи за транспорт и логистика са били описвани като медицински дейности.</p>
<p>
	Ден след ареста бе съобщено, че &quot;Аджъбадем&quot; купува &quot;Токуда&quot;, като преди това шефът на БЧК Христо Григоров обяви, че и Червеният кръст е партньор за купуване на болницата &quot;от сериозни български партньори с добри финансови възможности в областта на здравеопазването&quot;.</p>
<p>
	<strong>Китайци искат летище Равнец</strong><br />
	<em>в. Стандарт</em></p>
<p>
	Китайски инвеститори са проявили сериозен интерес към бившето военно летище в Равнец, съобщи зам.-кметът на Бургас Красимир Стойчев. Теренът ще бъде обособен като индустриална зона, след като се прехвърли от Министерството на отбраната на общината. Бившето летище на ВВС е в близост до магистрала &quot;Тракия&quot; и пристанище Бургас.</p>
<p>
	Зона &quot;Равнец&quot; усилено се промотира пред международни компании, предимно от Китай, откъдето в последните месеци има сериозен интерес за инвестиции в Бургас. Бургас има три индустриални зони - Северна промишлена, Южна и в Българово, но терените там са малки.</p>
<p>
	<strong>ИВСС с критики към реформата на Захариева</strong><br />
	<em>в. Стандарт</em></p>
<p>
	Инспекторатът към Висшия съдебен съвет отправи сериозни критики към съдебната реформа на министър Екатерина Захариева. В свое становище ИВСС изразява недоволството си от предложения от МП законопроект за изменение и допълнение на ЗСВ, в което се казва, че правосъдното ведомство не създава на законово ниво гаранции за независимостта на ИВСС чрез неговия бюджет. Причината е, че в законопроекта се предвижда оставането на сегашното положение - бюджетът на ИВСС да се предлага на НС не от самия орган, а от ВСС.</p>
<p>
	<strong>Правят нов 4-лентов булевард до НБУ</strong><br />
	<em>в. Новинар</em></p>
<p>
	По нов 4-лентов булевард ще карат столичните шофьори покрай Нов български университет (НБУ) в София от есента. Тясната калдъръмена уличка, която сега минава покрай вуза в квартал &bdquo;Овча купел&rdquo;, ще се превърне след 5 месеца в нов асфалтиран булевард с тротоари, осветление и канализация, каквато в момента в района изобщо няма.</p>
<p>
	Той ще е продължение на бул. &bdquo;Монтевидео&rdquo; от ул. &bdquo;763&rdquo; в &bdquo;Овча купел&rdquo; 2 и ще стига до кръстовището с Околовръстното шосе. Строителството му ще започне през юли, когато се очаква да приключат отчуждителните процедури, и ще продължи до средата на есента, съобщи за &bdquo;Новинар&rdquo; шефът на дирекция &bdquo;Транспортна инфраструктура&rdquo; Васил Начевски.</p>
<p>
	<strong>Застраховката сменя депозита</strong><br />
	<em>в. Новинар</em></p>
<p>
	Застраховката &bdquo;Живот&rdquo; е на път да измести депозитите като алтернатива за спестявания. Причина за тази тенденция са ниските лихви по депозитите, които продължават да падат. &bdquo;За година лихвите по депозитите са намалели с 60 на сто, като в момента средната е около 0,66 лв.&rdquo;, съобщи за &bdquo;Новинар&rdquo; финансовият експерт от &bdquo;Моите пари&rdquo; Десислава Николова.</p>
<p>
	По думите й именно заради това много хора търсят друг начин, за да спестят. Статистиката на КФН също потвърждава, че застраховките увеличават своята популярност, допълни експертът.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
