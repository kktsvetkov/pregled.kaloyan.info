

	<div class="art">
		<div id="article_text" class="s4" itemprop="articleBody">
			
			
			<p>
	<strong>Банките ще се борят за 102 млн. евро от Европейския инвестиционен фонд</strong></p>
<p>
	в. Капитал Daily</p>
<p>
	Нови заеми с по-ниски лихви за малки и средни предприятия ще излязат на пазара до края на годината, или поне такива са надеждите, след като Европейският инвестиционен фонд (ЕИФ) обяви процедура за набиране на финансови посредници. Процедурата е с краен срок 30 ноември, като дотогава заинтересуваните финансови институции трябва да подадат предложенията си по новата Инициатива за малки и средни предприятия (МСП). Инициативата се съфинансира от българското правителство, европейския бюджет чрез програма &quot;Хоризонт 2020&quot; и от Европейската инвестиционна банка и ЕИФ. Това е първата оперативна програма, работеща в България, която се контролира директно от наднационална институция.</p>
<p>
	<strong>Wizz Air ще лети от София до Базел, Нюрнберг и Донкастър от декември</strong></p>
<p>
	в. Капитал Daily</p>
<p>
	Нискотарифната авиокомпания Wizz Air започва да лети от София по три нови дестинации малко преди Коледа - до Базел, Нюрнберг и Донкастър. Новината беше съобщена на събитие в четвъртък по повод 12 години от първия полет на превозвача и десетилетие от дейността на българския пазар. Компанията съобщи, че ще добави и седми самолет към базата в София. Допълнителният капацитет ще развие трите нови линии и ще повиши честотите по много от съществуващите маршрути. &quot;Прибавянето на седми самолет в базата тук е отговор на търсенето и ние продължаваме да инвестираме, като предлагаме нови възможности за пътуване на ниски цени&quot;, коментира на пресконференцията главният изпълнителен директор на Wizz Air Йозеф Варади. Компанията инвестира сега още 100 млн. евро в базата си в България, а броят на служителите й в страната ще достигне 280, заяви Варади.</p>
<p>
	<strong>ВСС плаща за рекламна кампания, за да чисти скандалния си имидж</strong></p>
<p>
	в. Сега</p>
<p>
	Висшият съдебен съвет (ВСС) ще плати 7100 лв. за заснемането на видеоклип, който ще рекламира дейността на комисията по предложенията и атестирането, като според източници на &quot;Сега&quot; централно място в него ще е интервю с председателя на комисията. Така излиза, че само за едно интервю органът, предизвикал серия обществени скандали, на който наскоро парламентът вдигна заплатите и ги приравни с конституционните съдии, за да &quot;не ходят членовете му по джапанки&quot;, ще плати 7100 лв. от данъкоплатците. Вероятно отделна е сумата за излъчването на клипа.&nbsp;</p>
<p>
	Решението беше взето на вчерашното заседание на пленума на съвета, въпреки че срещу него имаше сериозна съпротива - осем души гласуваха против, но в крайна сметка сумата бе отпусната с други 10 гласа. На практика парите ще отидат за рекламиране на дейността на комисия, чиито функции засягат единствено магистратите, поради което няма нужда да е популярна сред гражданите, а и едва ли ще стане, колкото и видеоклипове да се заснемат. Парите бяха отпуснати по изричното искане на председателя й Милка Итова. Предстои сключването на договор с БНТ за заснемане на филмчето.&nbsp;</p>
<p>
	<strong>ДПС победи ДОСТ в първия сблъсък &ldquo;на терен&rdquo;</strong></p>
<p>
	в. Сега</p>
<p>
	ДПС и ДОСТ за първи път вчера тестваха силите си &quot;на терен&quot; - арена на сблъсъка им бе град Джебел, който на 19 май чества празника си. Освен това на тази дата през 1989 г. се провежда първият мирен протестен митинг срещу възродителния процес. Всичко това бе повод и двете партии да организират митинги, като напрежението се нагнетяваше с дни преди това. Около 200 жандармеристи завардиха града от сутринта, а състезанието по брой привърженици, викове и освирквания категорично бе спечелено от ДПС.</p>
<p>
	Мероприятието на ДОСТ бе силно затруднено, защото привърженици на ДПС, доведени от цялата страната, заляха централния площад. Кметът Бахри Юмер - един от учредителите на ДОСТ, бе бурно освиркан, част от публиката пък обърна гръб на трибуната при речта му. Мощни дюдюкания отнесе и Местан, пазен от гъста охрана. Пресният лидер на ДПС Мустафа Карадайъ обаче бе топло посрещнат и мощно аплодиран, заедно с цялото ръководство на партията. &quot;В ДПС няма място за предатели&quot;, нажежи страстите Карадайъ и поиска предсрочни парламентарни избори. &quot;Предатели, предатели&quot;, отвърна множеството по адрес на Местан и Юмер.</p>
<p>
	<strong>Старият мост над Дунав бие по приходи новия</strong></p>
<p>
	в. Новинар</p>
<p>
	Старият мост над Дунав бие по приходи новото съоръжение, което свързва Видин с Калафат. Малко над 78,1 млн. лв. са били събрани от такси за преминаване по моста в посока Русе &ndash; Гюргево, показват данни на АПИ, предоставени за &quot;Новинар&quot;.</p>
<p>
	За сравнение доходите от експлоатацията на &quot;Дунав мост&quot; 2 край Видин възлизат на общо 43 млн. евро, което се равнява на около 21,94 млн. лв., стана ясно от писмен отговор на транспортния министър Ивайло Московски до депутат.<br />
	Това е по-малко от сумата, която се събира от такси за година за минаване по &quot;Дунав мост&quot; 1. Според справката на АПИ само за 2013 г. приходите са били 26 313 242 лв., за 2014 г. - 26 185 484 лв., а за 2015 г. - 25 605 113 лв. Според транспортни експерти преминаването на леки коли през по-стария мост е много по-интензивно.</p>
<p>
	<strong>Тютюнджии 4 месеца си чакат парите от гръцка фирма</strong></p>
<p>
	в. Стандарт</p>
<p>
	Стотици тютюнджии в Неврокопския край все още чакат да им бъде платена предадената продукция. Някои стопани са дали тютюна си още преди повече от 4 месеца, но така и не са получили парите си. Хората са притеснени, готови са за крайни действия. Заканват се да блокират пътищата в региона.</p>
<p>
	&bdquo;Стягат протести срещу гръцка фирма, която е взела продукцията им, но не се е издължила. И са в правото си. В момента се залага новата тютюнева реколта, а те са без пари. Водих спешни разговори с представителя на дружеството за България. Пое ангажимент до края на тази седмица да се издължат&quot;, заяви кметът на община Сатовча Арбен Мименов, който е и председател на Сдружението на производителите на ориенталски тютюн.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
