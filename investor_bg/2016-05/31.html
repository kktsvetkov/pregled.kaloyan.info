

	<div class="art">
		<div id="article_text" class="s4" itemprop="articleBody">
			
			
			<p>
	<strong>870 млн. евро отидоха към бизнеса чрез JEREMIE</strong><br />
	<em>в. Капитал Daily</em></p>
<p>
	Пълен успех и почти никакви забележки. Това отчита Европейският инвестиционен фонд от първата си мащабна операция в България - програмата JEREMIE. Под името на този фонд от 2010 г. досега са били раздадени над 840 млн. евро под формата на заеми или инвестиции в дялове на компании, сочи докладът за изпълнението към декември 2015 г. Сумата обаче вероятно е над 870 млн. евро, тъй като окончателният доклад към март тази година ще отчете почти пълно използване на всички финансови инструменти.</p>
<p>
	Това е постигнато с 360.5 млн. евро, дадени от програма &quot;Конкурентоспособност&quot; за управление на ЕИФ, което показва мулитплициране от почти 2.5 пъти на обществения ресурс. Също така, по тези пари не са нанесени почти никакви корекции (финансови санкции) и няма установени нарушения при проверките на управляващите органи, което е забележително на фона на управляваните от държавата европейски средства.</p>
<p>
	<strong>&quot;Топлофикация - София&quot; излезе на печалба към края на март</strong><br />
	<em>в. Капитал Daily</em></p>
<p>
	Понижението на цената на природния газ в началото на годината с малко над 2% и решението на енергийния регулатор да остави цените на парното непроменени изведоха най-голямото топлофикационно дружество &ndash; &quot;Топлофикация - София&quot;, до положителен финансов резултат за първото тримесечие на 2016 г. Според отчета на компанията към 31 март реализираната печалба е 12.7 млн. лв., което е впечатляващо на фона на загубата за 2015 г. от 59.2 млн. лв. Печалбата за първите три месеца е сериозно подобрение и спрямо същия период на миналата година, когато дружеството е излязло на печалба от 796 хил. лв.</p>
<p>
	Освен понижението на цената на природния газ от началото на годината, който е основен разход за топлофикациите (без тези на въглища), от дружеството посочват като причина за добрите резултати и подобрените показатели въвеждането на новите мощности в ТЕЦ &quot;София&quot;. В края на 2015 г. &quot;Топлофикация - София&quot; пусна в експлоатация нов турбогенератор с мощност 35 мегавата, който замени старата турбина, изградена преди повече от 50 години.</p>
<p>
	<strong>Броят на пенсионерите расте значително в началото на годината</strong><br />
	<em>в. Капитал Daily</em></p>
<p>
	Броят на пенсионерите в България се е увеличил рязко през първото тримесечие на 2016 г., а скокът е довел до значително нарастване на разходите за тяхното изплащане (виж графиките). Това показва предварителният отчет на Националния осигурителен институт (НОИ) за изпълнението на консолидирания си бюджет. И докато при разходите тенденцията е възходяща от много години, при броя на хората в пенсионна възраст тенденцията се зароди в средата на 2015 г. Тогава станаха ясни промените в Кодекса за социалното осигуряване (КСО), подготвени от екипа на бившия социален министър Ивайло Калфин и приети през август същата година.</p>
<p>
	В предварителния отчет на НОИ не се посочва на какво се дължи нарастването на броя на пенсионерите. На база данните към края на годината може да се предположи, че то е основно по линия на работещите в системата на сигурността и отбраната. Освен това с промените в КСО беше дадена възможност на хората да се пенсионират една година по-рано, получавайки намалена пенсия.</p>
<p>
	<strong>Министерството на отбраната се отказа от връщане на казармата</strong><br />
	<em>в. Сега</em></p>
<p>
	Министерството на отбраната окончателно се е отказало от връщането на наборната военна служба. &quot;Анализ на МО показва, че отбранителната способност на армията няма да се повиши, връщането на казармата е икономически неизгодно&quot;, заяви съветникът на военния министър ген. Атанас Запрянов пред &quot;Дарик&quot;.</p>
<p>
	Анализът бе дело на специална комисия, назначена от министър Николай Ненчев в края на февруари. Това стана, след като депутати от Патриотичния фронт настояха да се върне наборната служба. Идеята стана особено примамлива за националистическите формации, които индиректно я обвързаха със справяне с опасността от наплив на нелегални мигранти. От МО пък лансираха промени в Закона за резерва, с които предложиха всички български граждани между 18 и 32 г. да се водят на военен отчет, за да е ясно на кого може да се разчита в случай на война.</p>
<p>
	<strong>Министър Кунева започна масово пенсиониране на училищни директори</strong><br />
	<em>в. Сега</em></p>
<p>
	С цел подмладяване на системата министерството на образованието предприема офанзива по масово освобождаване на училищните директори у нас, навършили пенсионна възраст. От ведомството на Меглена Кунева са разпратили писма до всички регионални инспекторати с искане в най-скоро време школските началници, които са навършили пенсионна възраст, да бъдат изпратени в заслужен отдих. Предизвестия трябва да бъдат връчени на 155 директори на общински и държавни училища, като 40 от тях са от София, съобщиха от просветното ведомство. Оттам твърдят, че просто изпълняват закона, който от м.г. вече дава възможност за пенсиониране на служителите при навършване на необходимата възраст и без тяхно съгласие.</p>
<p>
	За масовото уволнение се разбра още миналия ноември. Заради обществения натиск обаче тогавашният просветен министър Тодор Танев и заместничката му Ваня Кастрева не посмяха да пратят в пенсия десетките директори, навършили необходимия стаж и възраст за пенсиониране. Напрежението бе потушено с успокоението, че по средата на годината няма да се правят промени. Въпреки това пенсионирани директори на общински училища имаше. МОН също смени 12 директори на държавни училища, на които се явява работодател, по данни за втората половина на 2015 г.</p>
<p>
	<strong>Повече безработни получават обезщетение от НОИ</strong><br />
	<em>в. Сега</em></p>
<p>
	Възстановяването на пазара на труда не е равномерно в страната и докато в едни региони безработицата намалява, в други се увеличава. Това личи и от данните по области за безработните, които получават обезщетения от Националния осигурителен институт. На фона на общото намаление на безработните в бюрата по труда, тези с право на обезщетения се увеличават. 95 500 безработни от общо малко над 324 хил. души в бюрата по труда получават обезщетения, като за една година тези с обезщетенията се увеличават с 3.5% до 27 на сто.</p>
<p>
	Според последната информация от март в Монтана и в Хасково обаче безработните с пари от държавната институция са се увеличили с по 20% спрямо миналогодишния март. Със 17 на сто са повече те в Силистра, в Перник са се увеличили с 15%, а в Кюстендил - с 14%. С по около 10 на сто са повече безработните с право на парите в Бургас, Кърджали, Пазарджик. В девет области тези безработни намаляват - в Ловеч най-много - намалението е с 10% на годишна база.</p>
<p>
	<strong>&quot;Росатом&quot; спря работа с Киев заради дълг</strong><br />
	<em>в. Стандарт</em></p>
<p>
	Руската държавна корпорация &bdquo;Росатом&quot; е принудена на прекрати извозването на нови партиди отработено ядрено гориво от АЕЦ в Украйна, защото Киев не е платил аванс за съхранението и третирането на касетите. Това съобщи пред журналисти Олег Крюков, директор по държавната политика в областта на отработеното ядрено гориво и радиоактивните отпадъци в структурата на &bdquo;Росатом&quot;.</p>
<p>
	Русия продължава да приема обратно за съхранение и преработка ядреното гориво, доставено от нейната компания ТВЕЛ за чуждестранни АЕЦ. Високорадиоактивният отпадък, който се получава в резултат от преработката, подлежи на връщане в страната, където е използвано ядреното гориво. За целта са необходими специални хранилища, сочи федералното законодателство</p>
<p>
	<strong>Пирогов&quot; не подписа договора със здравната каса</strong><br />
	<em>в. Новинар</em></p>
<p>
	УМБАЛСМ &bdquo;Н. И. Пирогов&rdquo; не подписа своя договор с РЗОК-София. Ръководството на лечебното заведение смята условията в договора за обидни за институцията. &quot;Работещите в &bdquo;Пирогов&rdquo; още не са получили заплатите си за месец април, което е свързано с непревеждането на средствата, заработени от служителите на лечебното заведение за месец април 2016 година&quot;, заявяват от ръководството на &bdquo;Пирогов&rdquo;.</p>
<p>
	<strong>Търсенето на IT кадри надхвърля 4 пъти предлагането</strong><br />
	<em>в. Новинар</em></p>
<p>
	Проблем при заетостта в България е разминаването между това, което се предлага на пазара на труда и това, което се търси. В IT сектора например търсенето на експерти надхвърля четири пъти предлагането на кадри. Това съобщи Любомир Димитров от Института за икономически изследвания при БАН на представянето на годишния доклад за икономическо развитие и политики у нас. Експертът изтъкна, че данните за заетостта като цяло са оптимистични. Заплатите са се повишили, а безработицата е намаляла и през 2015 г. е била под средната за ЕС.</p>
<p>
	&bdquo;Само през 2007 и 2008 г. нивата на безработицата са били по-ниски&rdquo;, уточни Димитров. Той подчерта, че въпреки високите възнаграждения производителността на труда е по-малка. &bdquo;Именно това слага капка катран в делвата с меда&rdquo;, коментира той. И допълни, че намирането на квалифицирани кадри ще бъде сред проблемите в бъдеще. Въпреки това Димитров увери, че заетостта ще продължи да нараства през следващите години.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
