

	<div class="art">
		<div id="article_text" class="s4" itemprop="articleBody">
			
			
			<p>
	<strong>КЗК пусна сделката за &quot;Токуда&quot;&nbsp;</strong></p>
<p>
	<em>в. Сега</em></p>
<p>
	Комисията за защита на конкуренцията разреши придобиването на частните болници &quot;Токуда&quot; и &quot;Сити клиник&quot; от турската верига &quot;Аджъбадем&quot;. &quot;Аджъбадем&quot; купува 100% от &quot;Токуда&quot; за 65 млн. евро и 76.5% от &quot;Сити клиник&quot; за 10.97 млн. евро. Във втората болница дялове запазват българските акционери от компанията за пилешки продукти &quot;Градус&quot;. Общата стойност на сделката се оценява на 250 милиона лева, тъй като са включени и задължения.<br />
	<br />
	Според КЗК &quot;Токуда&quot; и &quot;Сити клиник&quot; са сред първите 12 по размер на получени средства от НЗОК през последните години. Общият им пазарен дял през 2014 г. не е по-голям от този на най-голямата болница у нас - пловдивската &quot;Св. Георги&quot;. За 2015 г. я изпреварват с малко под 5%. В София общият пазарен дял на обединената група ще бъде 10-20%. За периода 2014-2015 г. водещ на регионалния пазар в София е &quot;Пирогов&quot; с дял приблизително от 10-20%, следван непосредствено от &quot;Токуда&quot; с дял около 5-10%. Другите по-големи болнични заведения са с близки пазарни дялове в границите от 0-5% до 5-10% .</p>
<p>
	<strong>ВАС разби на пух и прах прехвърлянето на втората пенсия в НОИ</strong></p>
<p>
	<em>в. Сега</em></p>
<p>
	Конституционният съд ще се произнесе дали прехвърлянето на втората пенсия от частните фондове в Държавното обществено осигуряване противоречи на основния закон. Това тълкуване поиска Върховният административен съд, според който промените в Кодекса за социално осигуряване, наложени от финансовия министър Владислав Горанов, противоречат на Конституцията. ВАС прекратява по същество делото по жалбата на четири пенсионни дружества срещу наредбата на Горанов, с която на практика миналата година бе въведена възможността работещите да се осигуряват само в НОИ.&nbsp;<br />
	<br />
	ВАС са разбили на пух и прах промените за избора на осигуряване, наложени от Горанов, които макар и смекчени през м.г. с възможността за многократно прехвърляне на работещите между капиталовия и солидарния стълб, &quot;променят модела на пенсионната система&quot;, &quot;нарушават принципа на правовата държава&quot;, &quot;създават несигурност за осигурените&quot; и &quot;нарушават изискването за гарантиране и защита на правото на собственост на гражданите&quot;.<br />
	<br />
	В края на 2014 г. Горанов предложи хората, родени след 1959 г., да могат да изберат еднократно дали да се осигуряват само в НОИ, като прехвърлят натрупаните си лични спестявания в държавния фонд. Заради бурната обществена реакция и обвиненията за национализация на парите за втора пенсия, министърът ревизира идеята си и изборът стана многократен. В момента Горанов отново предлага спорни промени за втората пенсия, според които при пенсиониране хората ще могат да получават единствено пожизнена пенсия, а натрупаните средства от индивидуалните партиди ще отиват в общ пул и няма да се наследяват.</p>
<p>
	<strong>Поскъпването на билета в София отива в съда</strong></p>
<p>
	<em>в. Сега</em></p>
<p>
	Граждани и организации са подали 42 жалби срещу решението на Столичния общински съвет да увеличи цената на билета в градския транспорт на 1.60 лв. от 1 юни, съобщи &quot;Правен свят&quot; в петък.<br />
	<br />
	Жалбите са с различно съдържание и атакуват различни аспекти от решението на общинския съвет. Всички те ще бъдат обединени в едно дело, което предстои да се гледа от тричленен състав на Върховния административен съд (ВАС).<br />
	<br />
	Съдът може да се произнесе единствено относно законосъобразността на решението - например дали е издаден от компетентен орган, дали е спазена установената за това форма и дали противоречи на закона. Съдебната инстанция няма контрол за целесъобразността на акта &ndash; доколко е ефективен, обществено полезен, икономически обоснован и т.н. Такива са разпоредбите на Административнопроцесуалния кодекс, а основната им цел е да гарантират достатъчно автономност на местната власт, когато става въпрос за решение на общински съвет.<br />
	<br />
	Решението за увеличение на цената на билета беше прието от СОС в средата на април. Основната позиция на защитниците на поскъпването на билета беше, че по този начин ще се стимулира закупуването на абонаментни карти, а реалната цена на билета е около 1,64 лв., а не един лев.</p>
<p>
	<strong>АБВ предлага 4% праг на евроизбори</strong></p>
<p>
	<em>в. Стандарт</em></p>
<p>
	БСП и АБВ изпревариха управляващите и внесоха днес в деловодството на парламента свои предложения за промени в Изборния кодекс. От АБВ предлагат прагът за евроизборите да бъде 4%, както за националния парламент. Сега националната избирателна квота е почти 5.9%.</p>
<p>
	От АБВ искат още да няма таван в броя на секциите в чужди държави, независимо дали са във или извън ЕС, както и да могат да се образуват секции и без да са изпълнени критериите за 40 заявления, по предложение на ръководителя на дипломатическото или консулско представителство.</p>
<p>
	Предлага се също да отпадне санкцията отписване от избирателни списъци, ако не гласуваш на два последователни еднакви по вид избора. С друга поправка се намалява от 400 на 250 броят на жителите на населените места, в които ще се избира пряко кмет.</p>
<p>
	Промени предлагат от БСП. Техните идеи препращат към Изборния кодекс, чийто автор бе Мая Манолова - например пряк избор при 100 жители (а не 400), връщане към старото положение за откриване на секции в чужбина - без ограничения. Новото е, че червените предлагат отмяна на електронното гласуване, което бе предвидено да се провери експериментално на вота през 2018-та.</p>
<p>
	БСП предлага още изборите и референдумите да се провеждат в различни дни, а само по изключение - в един ден. Те настояват да отпадне задължителното гласуване, като в закона бъде записано, че то е само &quot;обществен дълг&quot;, но не са изискали отпадане на &quot;санкцията&quot; за заличаване на списъците.</p>

			<div style="display: block; clear: both; padding-top: 10px;"><i>По статията работи: <a href="znvygb:enqvan.xbyrin@tznvy.pbz" id="worker_creator_email">Радина Колева</a></i></div>		</div>
	</div>

	<!-- Mobile payment branding -->
	
	
