

	<div class="art">
		<div id="article_text" class="s4" itemprop="articleBody">
			
			
			<p>
	<strong>Потребители и търговци засипаха с критики проектозакона за храните</strong></p>
<p>
	В. Сега</p>
<p>
	Проектозаконът за храните предизвика остри критики още при публикуването си за обществено обсъждане вчера. Според потребители и търговци част от текстовете са неработещи, а идеите, които те са давали при предварителни обсъждания, изобщо не са взети предвид.</p>
<p>
	Проектът предвижда сериозен ръст на глобите за предлагането на опасни храни. Според текстовете техният размер се увеличава от два до шест пъти. Така например търговците, които предлагат опасни храни, пълни с оцветители над нормата, ще бъдат санкционирани с до 6000 лв. вместо досегашните 1000 лв. С толкова ще бъдат наказвани и тези, които пускат на пазара храни за бебета и малки деца, или пък хранителни добавки, без да са уведомили за това здравното министерство. Проблемът обаче не е в размера на санкциите, а в ниската им събираемост, смятат от сдружението за модерна търговия, в оето членуват големите вериги у нас.</p>
<p>
	<strong>Бизнесът алармира, че липсват кадри за 170 професии</strong></p>
<p>
	В. Сега</p>
<p>
	Недостигът на кадри със средна квалификация за около 170 професии се задълбочава, поради което близо 65% от родния бизнес едва успява да си намери нужните служители. За това алармираха вчера работодатели след среща с просветния министър Меглена Кунева, на която представиха предложенията си за развитие на професионалното образование у нас.</p>
<p>
	Данните са от становище на БСК за проблемите и перспективите пред професионалното обучение. Според него професиите, за които все по-трудно се намират хора, са оператори на машини и съоръжения, техници, технолози, механици, монтьори, заварчици, стругари, шофьори, кранисти, готвачи и др. Дефицитът е най-осезателен в добивната, химическата, металургичната, дървопреработващата и хранително-вкусовата промишленост, машиностроенето, строителството, хотелиерството и др. Регионите пък, които страдат най-много от липса на кадри със средно професионално образование, са Пловдив, Варна, Бургас, Стара Загора, Ямбол и Благоевград.</p>
<p>
	<strong>КС защити трудовите права на чиновниците с обвинение</strong></p>
<p>
	В. Сега</p>
<p>
	Текстът от Закона за държавния служител, който позволява чиновник да бъде отстранен от работа, ако срещу него има наказателно дело, противоречи на конституцията, реши Конституционният съд. Делото, по което докладчик е бившият премиер Филип Димитров, бе образувано по искане на Върховния административен съд. Все още не е ясно какви са мотивите на КС. В краткото съобщение, качено на сайта им, обаче се посочва, че решението е взето единодушно с 12 гласа.</p>
<p>
	Конкретният казус, довел до решението на КС, е отстраняването от работа на бившия главен секретар на социалното министерство Иван Пенев, който бе подсъдим заедно с ексминистъра Емилия Масларова за източване на 11 млн. лв. И двамата бяха оправдани, но само на първа инстанция, след повече от пет години. По време на наказателния процес Пенев обжалва и отстраняването си от работа пред административния съд. Тричленен състав отмени заповедта за това. Социалното министерство обаче обжалва това решение и петчленният състав сезира КС.</p>
<p>
	В искането си до КС върховните съдии записаха, че конкретният текст на закона е в противоречие с конституцията, защото нарушава правото на труд, гарантирано от основния закон.</p>
<p>
	<strong>Хотелиери искат евтини полети до курортите</strong></p>
<p>
	В. Стандарт</p>
<p>
	Полети на нискотарифни компании до летище Варна ще дадат мощен тласък за развитието на туризма у нас. Това коментира Красимир Станев, изпълнителен директор на най-големия туристически комплекс по Българското Черноморие &quot;Албена&quot; АД. Той бе сред участниците в дискусията, организирана от в. &quot;Стандарт&quot; - &quot;Конкурентноспособност на българския туризъм&quot;, която се проведе във Варна. Станев подчерта, че &quot;Изи джет&quot; и &quot;Райън еър&quot; годишно превозват над 160 млн. пътници. И липсата на полети на поне една от тези компании до летище Варна е огромна загуба.</p>
<p>
	Станев заяви, че бизнесът, изпълнителната и местната власти трябва да обединят усилията си за привличането поне на една от нискотарифните авиокомпании. Но летище Варна трябва да е главен организатор на такава инициатива, подчерта Станев. Министърът на туризма Николина Ангелкова съобщи, че община Бургас е започнала разговори с &quot;Райън еър&quot;.</p>
<p>
	<strong>Отхвърлиха антикорупционния закон на Кунева</strong></p>
<p>
	В. Стандарт</p>
<p>
	Комисията за борба с корупцията, конфликт на интереси и парламентарна етика отхвърли законопроекта на вицепремиера Меглена Кунева за предотвратяване на корупцията и за отнемане на незаконно придобито имущество. Дискусията по темата по дължи повече от 2 часа. Общо 6 гласуваха с &bdquo;въздържал се&quot;, само четирима бяха &bdquo;за&quot;. Председателят на комисията и депутат от ПФ Валентин Николов отправи над 30 забележки. &bdquo;Има текстове, които няма да са от полза за борбата с корупцията, а напротив - ще има обратен ефект&quot;, обясни той.</p>
<p>
	<strong>Потекоха европарите за сувенири и рекламни материали</strong></p>
<p>
	В. Новинар</p>
<p>
	Поне двама от министрите от кабинета вече са сключили договори за разходването на стотици хиляди левове за сувенири и рекламни материали, които трябва да популяризират европейските фондове за периода 2014-2020 година. Това става ясно от месечната справка за договорите, сключени в изпълнение на Годишните планове за действие на програмите.</p>
<p>
	Пионерите в харченето на европейските пари за имидж се оказват Лиляна Павлова и Ивайло Московски, които отговарят за оперативните програми &ldquo;Региони в растеж&rdquo; и &ldquo;Транспорт и транспортна инфраструктура&rdquo;. Още на 9 декември 2015 г., МРРБ е сключило договор за логистика за организация и провеждането на събития касаещи реализацията на Оперативна програма. Договорът е на стойност до 1 020 000 лв. и е сключен с фирма &ldquo;Меркурий 97&rdquo;. Информацията за договора се появява едва през април, тъй като дотогава не са били извършвани плащания, уточняват авторите на справката.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
