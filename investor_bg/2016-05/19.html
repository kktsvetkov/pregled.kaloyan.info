

	<div class="art">
		<div id="article_text" class="s4" itemprop="articleBody">
			
			
			<p>
	<strong>&quot;Напусналият страната&quot; Пеевски придоби дяловете на майка си в четири компании</strong><br />
	<em>в. Капитал Daily</em></p>
<p>
	Точно един месец след като премиерът Бойко Броисов заяви, че Делян Пеевски &quot;си отива, напуска страната&quot;, депутатът от ДПС реши да го опровергае с делата си. Във вторник той е подал две декларации пред парламентарната комисия за конфликт на интереси, от които става ясно, че е придобил дяловете на майка си Ирена Кръстева в четири компании. Не става ясно дали става въпрос за покупка или дарение, както бяха придобити първоначалните му дялове в компаниите.</p>
<p>
	Така чрез допълнителните 50% от &quot;Балканска медийна компания&quot;, &quot;Био Уотър&quot; и &quot;Био Уотър Инвестмънт&quot; и 10% от &quot;НСН Инвестмънт&quot; депутатът от ДПС става едноличен собственик на четирите дружества.</p>
<p>
	<strong>Как ще се случи финансирането за градско развитие</strong><br />
	<em>в. Капитал Daily</em></p>
<p>
	В контекста на Лайпцигската харта за устойчиви европейски градове и Декларацията от Толедо Министерството на регионалното развитие инициира разработването на т.нар интегрирани планове за градско възстановяване и развитие (ИПГВР), с което въведе нов инструмент за градско планиране. В рамките на приоритетна ос 1 &quot;Устойчиво и интегрирано градско развитие&quot; на ОП &quot;Региони в растеж 2014-2020 г.&quot; са включени 39 града от първо до трето йерархично ниво, а общият бюджет на помощта за тях възлиза на 1.3 млрд. лв. При разработването на интегрирани планове известни трудности се пораждаха от ранния етап на структуриране и все още неясните финансови параметри на бъдещата оперативна програма.</p>
<p>
	Към онзи момент не бяха определени финансовите лимити за градовете от всяко ниво, което направи изключително трудно изготвянето на реалистични и разумни бюджети. Все още не бяха ясни минималните и максимални процентни ограничения за различните типове допустими инвестиции. Имаше неясноти и по отношение на финансовия принос на общините за различните проекти, което се отрази на обхвата на планирането. Не бяха напълно ясни допустимите за финансиране дейности от програмата. Такъв беше случаят с допустимостта на социалните обекти. Всичко това впоследствие наложи изменението на голяма част от интегрираните планове.</p>
<p>
	<strong>Отводът на кандидат вече няма да блокира избора на нова КЗК</strong><br />
	<em>в. Сега</em></p>
<p>
	Процедурата по избор на ново ръководство на Комисията за защита на конкуренцията (КЗК) няма да се прекратява, дори ако някой от кандидатите за членове или председател се откаже от надпреварата. Процедурата няма да се спира и когато няма предложен кандидат за някоя от длъжностите.</p>
<p>
	Това предвиждат нови правила за избор на шефове на КЗК, които вчера бяха одобрени от депутатите от икономическата комисия в парламента. Предишната процедура бе прекратена преди няколко месеца, след като единственият кандидат за председател - Росен Желязков, издигнат от ГЕРБ, се отказа от надпреварата, за да не се състезава &quot;сам със себе си&quot;.</p>
<p>
	<strong>Мерките на МОН не попречиха за купуването на матурите</strong><br />
	<em>в. Сега</em></p>
<p>
	Вчерашният ден подложи на изпитание знанията по български език и литература на над 100 хиляди ученици. 48 хиляди дванадесетокласници се явиха на матура, а близо 60 хиляди седмокласници - на национално външно оценяване. Абитуриентите писаха за повестта &quot;Гераците&quot; на Елин Пелин, а на учениците от 7-и клас се падна разказът &quot;Родителска среща&quot; на Михаил Вешим. Въпреки драконовските мерки срещу преписване на просветното министерство, които тази година бяха още по-строги и доста повече от м.г., търговията с верни отговори не спря. Още вчера бе задържан посредник от Стара Загора, помагал при продажбата на верните отговори на изпита.</p>
<p>
	Изпитният вариант за зрелостниците бе генериран още по тъмно - изтегли го журналист на БНТ в 5:25 ч. След сглобяването на теста в МОН, той бе изпратен до директорите на училищата - (над 600 на брой), в които се провеждат матури. Школските началници пък ги резсекретяват чрез специален код, след което ги разпечатват и раздават на всеки ученик. Зрелостниците имаха 4 часа, за да отговорят на 40-те тестови задачи и да напишат есе или интерпретативно съчинение върху творбата на Елин Пелин.</p>
<p>
	<strong>МВР постави антирекорд по заловени наркотици</strong><br />
	<em>в. Сега</em></p>
<p>
	МВР счупи всички антирекорди по заловени наркотици за изминалата 2015 г. Това става ясно от писмен отговор на вътрешния министър Румяна Бъчварова до депутата от АБВ Светослав Белемезов.</p>
<p>
	От отговора става ясно, че за цялата минала година органите на МВР са заловили по-малко от 50 г кокаин. Малко над 1 кг пък е иззетото количество хероин. Въпреки че още 578 г кокаин са хванати по границите, 2015 г. си остава рекордна по минимално количество от този вид дрога, хванато за цялата година. За сравнение през 2014 г. заловеният кокаин е 104 кг, показва статистиката на МВР.</p>
<p>
	<strong>ВТУ закрива специалности и пенсионира професия</strong><br />
	<em>в. Стандарт</em></p>
<p>
	Просветното министерство готви изключително мащабна програма за оптимизиране на разходите на Великотърновския университет. Неотдавна стана ясно, че той има 1,6 млн. задължения за строителни дейности, а преподаватели чакат хонорари за магистърските програми в размер на 1,2 млн. Съгласно програмата за оптимизация на вуза, предложена от МОН на кабинета, до края на 2016 г. трябва да бъде преодолян бюджетният дефицит, а до 1 януари 2019 г. да се намали фонд &quot;Работна заплата&quot; до размера на държавната субсидия.</p>
<p>
	Сред мерките, които ще бъдат предприети, е спиране на приема в тези специалности, в които през 2015-16 година са се записали под шестима студенти. Такива са 13 специалности, сред които славистика, русистика, математика и информатика, приложна математика, скулптура, реставрация и консервация. Друга оздравителна мярка, която ще бъде приложена, е пенсионирането на всички преподаватели, които са достигнали задължителната пенсионна възраст. Ще бъдат съкратени и петима души от административния персонал, ще бъдат прекратени и договорите за предоставяне на услуги с адвокатски кантори.</p>
<p>
	<strong>Искаме от ЕК предварителна ваксинация за дерматит</strong><br />
	<em>в. Новинар</em></p>
<p>
	Предлагаме да има предварителна ваксинация в зони с очакван риск от заразата нодуларен дерматит. Това съобщи министърът на земеделието и храните Десислава Танева по време на участието си в Съвета на министрите в Брюксел, където се срещна с комисаря по здравеопазване и безопасност на храните Витенис Андриукайтис.</p>
<p>
	Танева настоя Европейската комисия да излезе със специално решение относно мерките за справяне с болестта. &quot;Трябва да се вземат анализите, направени от България и Гърция по отношение на заболяването, за да се предотврати по-нататъшното разпространение в Европа и да бъдат предприети спешни мерки&rdquo;, подчерта министърът.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
