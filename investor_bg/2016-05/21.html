

	<div class="art">
		<div id="article_text" class="s4" itemprop="articleBody">
			
			
			<p>
	<strong>Новият холдинг касичка</strong><br />
	<em>в. Капитал</em></p>
<p>
	Досега Държавната консолидационна компания (ДКК) имаше една-единствена функция - да се заобикаля законът. Според внесените още по време на Тройната коалиция правила постъпленията на държавата от приватизация трябва да отиват в Сребърния фонд. Финансовият министър в първия кабинет &quot;Борисов&quot; Симеон Дянков обаче реши, че има нужда от тези пари текущо и вместо да тръгне с непопулярната идея да променя закона, реши да го финтира - държавните дружества се прехвърлят в ДКК, тя ги продава, а парите дава като дивидент на държавата и те чисто формално не са приход от приватизация.</p>
<p>
	Затова и фактът, че без много публични обосновки от началото на годината Министерството на икономиката е апортирало участието си в 12 дружества в ДКК, сред които най-съществено е &quot;Ел Би булгарикум&quot;, звучи на първо четене като потайни стъпки към приватизация. Още повече че цитираната компания, продаваща права за ползване на марките си българско кисело мляко по света, и някои от другите предприятия, са в забранителния списък.</p>
<p>
	<strong>Има ли пилот в самолета</strong><br />
	<em>в. Капитал</em></p>
<p>
	Ивайло Московски е на поста министър на транспорта от средата на 2011 г. до началото на 2013 г., после отново от ноември 2014 г. Преди това е почти две години зам.-министър в същото министерство. Трудно е да се очакват чудеса от някого, който управлява бавни и стари мастодонти като БДЖ и &quot;Железопътна инфраструктура&quot;, корумпирани системи като Агенцията за автомобилна инспекция и контролира разнородни дейности като такситата, тировете, пристанищата и съобщенията. Но дори с това условие ведомството на Московски се справя лошо с контролните и управленските дейности.</p>
<p>
	Структури като НКЖИ разпределят милиарди по сенчест и странен начин и без скандалите да се отразяват на ръководството там. Агенции като ДАИ (сега ИААА) биват посещавани през година от ДАНС, а шефовете им са арестувани показно, но въпреки това министерството продължава да не показва някаква стратегия как да бъде прочистена тази система. Приватизацията на БДЖ вече закъсня дотолкова, че скоро ще бъде невъзможна. Сектори като таксиметровия получиха подкрепа от Московски за борбата си срещу това да станат по-прозрачни и отчетни. С две думи, това министерство има проблеми по въздух, суша и вода.</p>
<p>
	<strong>България поиска план Б за бежанците, който изключва ролята на Турция</strong><br />
	<em>в. Сега</em></p>
<p>
	България поиска от Европейския съюз да бъде разработен план Б, в случай че Турция се откаже да изпълнява споразумението с Европейския съюз за справяне с бежанския проблем. Това заяви вчера външният министър Даниел Митов, който участва в срещата на външните министри на НАТО. На нея се обсъди взаимодействието на алианса и ЕС за справяне с миграционния натиск.</p>
<p>
	&quot;Ние сме настояли за план Б. Той трябва да отчита много фактори. Трябва да си даваме сметка, че самото споразумение има своите деликатни моменти. Ние сме настояли за такъв план и в момента разговаряме по него&quot;, заяви Митов в отговор на въпрос на &quot;Сега&quot; за мерките, които се взимат, ако Анкара се откаже да изпълнява споразумението с Брюксел.</p>
<p>
	<strong>Фонд &quot;Земеделие&quot; пак засекрети нарушителите по европроекти</strong><br />
	<em>в. Сега</em></p>
<p>
	Държавен фонд &quot;Земеделие&quot;, който управлява милиарди по Програмата за развитие на селските райони, за пореден път предпочете да пази в тайна нарушители по европроекти. На фона на започналата у нас проверка на Европейската сметна палата и риск от рекордни санкции фондът по своя инициатива изнесе информация за 15 проблемни проекта с установени нарушения. Фондът обеща да предостави повече данни вчера, но информацията се изчерпа в кратки обяснения за вида на нередностите. От фонда категорично отказаха да предоставят информация за бенефициентите с аргумента, че по проектите се извършвали проверки и от външни на ДФЗ лица.</p>
<p>
	Според кратката статистика на фонда 6 от проблемните проекти са по мярка &quot;Модернизиране на земеделските стопанства&quot;. При тях има доказано нефункциониране на инвестицията, данни за документи с неистинско съдържание, неизпълнение на поето и платено задължение. Нефункциониране на инвестицията има и по два проекта по мярка &quot;Добавяне на стойност към земеделски и горски продукти&quot;, при друг проект по мярката има неистински документи.</p>
<p>
	<strong>Нашенци на плаж в Гърция за ден</strong><br />
	<em>в. Стандарт</em></p>
<p>
	Доста българи ще пътуват само за ден до плажовете в Гърция, други пък ще останат през всички почивни дни край Бяло море. Бум има на записванията за еднодневна екскурзия до южната ни съседка за тази ваканция, твърдят туроператори. В последните години от тази услуга се възползват хиляди хора от Пиринския край.</p>
<p>
	Напоследък обаче фирмите организират пътуването от София, тъй като и столичани предпочитат да изкарат един ден на Бяло море в южната ни съседка. Само срещу 29 лева софиянци могат да стигнат до Кавала през уикенда, където да изберат как да прекарат времето си. Те могат да отидат на плажа, да тръгнат на пазар или просто да се разходят в града.</p>
<p>
	<strong>535 млн. евро чакаме от ЕС за транспортни проекти</strong><br />
	<em>в. Стандарт</em></p>
<p>
	Вече са одобрени 7 от подадените 18 проекта за модернизация на транспортната инфраструктура. Това съобщи инж. Галина Василева, зам.-шеф на Управляващия орган на ОП &quot;Транспорт&quot; 2007-2013 г. и ОП &quot;Транспорт и транспортна инфраструктура&quot; 2014-2020 г., по време на комитета за наблюдение на двете програми.</p>
<p>
	Подписаните досега договори са на обща стойност 535 млн. евро, обясни Василева. В това число са и договорите за изграждане на Лот 3.1 и Лот 3.3 на магистрала Струма и проектът за изграждане на третия метродиаметър. Одобрено е и разширението на втори метродиаметър и предстои подписване на договора за финансиране, каза Василева. Останалите 11 проекта са в процес на разглеждане.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
