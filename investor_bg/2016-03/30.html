

	<div class="art">
		<div id="article_text" class="s4" itemprop="articleBody">
			
			
			<p>
	<strong>Парите в обращение достигнаха рекордни нива през 2015 г.</strong></p>
<p>
	В. Капитал Daily</p>
<p>
	Банкнотите и монетите в обращение са достигнали рекордните 12.5 млрд. лв., показва статистиката на Българската народна банка (БНБ) за емисионно-касовата дейност през 2015 г. Годишното сравнение показва, че увеличението приближава 10%. Единствено предходната година нарастването беше по-голямо, но тогава го имаше ефекта КТБ, който предизвика изтегляне на много пари от банковата система. И през двете години обаче има два ключови фактора, които подпомогнаха нарастването на паричната маса &ndash; лихвените нива по депозитите започнаха да падат, а брутният вътрешен продукт (БВП) нарасна номинално с невиждани от началото на кризата нива.</p>
<p>
	През 2015 г. се наблюдава още една тенденция &ndash; по-големите банкноти се увеличават като брой и стойност, докато при по-малките има изтегляне. Това според експерти също е предизвикано в голяма степен от ниските нива по депозитите, основно корпоративните. Най-общо казано, фирмите предпочитат да държат пари в касите си или да ги харчат, отколкото да ги държат в банките, където лихвите клонят към нула. Това не значи, че депозитите са намалели (дори напротив, статистиката ги показва на рекордни нива), а че по-голяма част от ръста на паричната маса отива в кеш и са част от текущия оборот, вместо да стоят по сметки.</p>
<p>
	<strong>Зелена светлина за автомагистрала &quot;Черно море&quot;</strong></p>
<p>
	В. Капитал Daily</p>
<p>
	Изработването на проект за автомагистрала &quot;Черно море&quot; ще се финансира по новата програма &quot;Транспорт&quot;. Това стана ясно от думите на Галина Василева, директор на дирекция &quot;Координация на програми и проекти&quot; в транспортното министерство. Във ведомството са постъпили 13 формуляра за кандидатстване, като един от тях е за &quot;Черно море&quot;, каза тя по време на конференция &quot;Стратегическа инфраструктура и инвестиции&quot;. Вносител е Национална компания &quot;Стратегически инфраструктурни проекти&quot;, която е пред закриване.</p>
<p>
	Идеята за магистрален път, който да свързва Варна и Бургас е на поне 45 години. Заради липса на финансиране обаче и заради приоритетното завършване на съществуващите магистрали строежът му все се отлага във времето. &quot;Черно море&quot; (малко над 100 км) е част от паневропейски транспортен коридор 8 (Драч - Тирана - Скопие - София - Бургас - Варна) и поради тази причина може да кандидатства за евросредства. Заради ограничения ресурс от 570 млн. евро за пътища за целия програмен период обаче проектът ще получи пари само за подготовка.</p>
<p>
	<strong>Високи такси отказват фирмите да обжалват санкции по европроекти</strong></p>
<p>
	В. Сега</p>
<p>
	Бизнесът поиска значително намаление на таксите за оспорване на актове по новия Закон за управление на средствата от ЕС, защото на практика те водят до отказ от правосъдие. Законът, приет в края на миналата година, за пръв път позволи на фирмите, които изпълняват европроекти, да спорят с държавата по финансови въпроси - например за допустимите и признатите разходи или за наложени впоследствие корекции.</p>
<p>
	Сега формално изпълнителите имат право да обжалват актовете на чиновниците, но съдебните разходи са толкова високи, че ги отказват да завеждат дела. Ако фирма - изпълнител на европроект, иска да обжалва орязване на средствата от възложителя, тя трябва да внесе съдебна такса, равна на 4% от оспорваната сума. Като се добавят и адвокатските хонорари, търсенето на правосъдие излиза много скъпо, твърдят от Българската стопанска камара и дават конкретен пример със софийското предприятие &quot;Метрополитен&quot;. Миналата година Министерството на транспорта реши да ореже с 4.27 млн. лева парите за метрото, а строителят реши да обжалва санкцията. Оказва се обаче, че за да разгледа делото, съдът иска фирмата да внесе 170 727.13 лв. - въпросните 4% такса.</p>
<p>
	<strong>И съветниците в София са на тъмно за поскъпването на билетчето</strong></p>
<p>
	В. Сега</p>
<p>
	Конкретните причини да се увеличи цената на билета за пътуване с градския транспорт в София от 1 лев на 1.60 лв. от 1 юни все още не са ясни на никого, включително и за съветниците в Столичната община. Това стана ясно на заседание на комисията по финанси и бюджет. В нея Центърът за градска мобилност представи само писмо с &quot;икономическа рамка на обществения транспорт в София за 2016 г.&quot;.</p>
<p>
	&quot;В момента се създава една паника. Много е важно как е изготвен един анализ, кой го е правил, на каква база и т.н. Иначе могат да се съберат 5 човека и да решат, че билетът трябва да струва например 5 лв. Ние към момента говорим наизуст - от гледна точка на гражданина, пътуващ с градския транспорт. Нямаме някаква обосновка какво стои зад тези 1.60 лв.&quot;, заяви столичният съветник от РБ Стефан Марков. Той опроверга появилата се в социалните мрежи информация, че партията предлага цена на билета от 1.20 лв., и посочи, че това е просто въпрос защо предлаганото от ЦГМ увеличение е с 60 ст., а не с 20 ст.</p>
<p>
	<strong>Президентът на Хърватия на посещение у нас</strong></p>
<p>
	В. Стандарт</p>
<p>
	По покана на държавния глава Росен Плевнелиев от днес до 1 април на официално посещение в България ще бъде президентът на Република Хърватия Колинда Грабар-Китарович. Сред темите, които ще обсъдят президентите Росен Плевнелиев и Колинда Грабар-Китарович са състоянието на двустранните политически и търговско-икономически отношения, регионалното сътрудничество, енергийната сигурност, миграцията и сътрудничеството в борбата с тероризма.</p>
<p>
	<strong>Пътуваме с кола под наем за 18 евро на ден</strong></p>
<p>
	В. Новинар</p>
<p>
	Сезонът на пътуванията официално е открит. Със затоплянето на времето запитванията за автомобили под наем се увеличават. Около 18 евро на ден трябва да приготвите, ако искате да наемете кола за 7-дневна екскурзия из страната, показа проучване на &bdquo;Новинар&rdquo;.&nbsp;Цените обикновено са в евро, тъй като основно возилата се наемат от чужденци. &bdquo;Общо 70 процента от клиентите ни не са българи. Автомобилите се наемат предимно за едноседмични пътувания, но проблем се оказва, че има хора, които ни връщат возилата с одраскани брони и много мръсни седалки&rdquo;, разказаха от фирма за коли под наем.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
