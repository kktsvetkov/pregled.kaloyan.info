

	<div class="art">
		<div id="article_text" class="s4" itemprop="articleBody">
			
			
			<p>
	<strong>Какво предлагат кандидатите за главен архитект на София</strong><br />
	<em>в. Капитал Daily</em></p>
<p>
	Конкурсът за главен архитект на София стигна първата си важна стъпка, след като в понеделник 11 от 13-те кандидати показаха публично идеите си за развитие на града. Архитектите Иван Несторов и Ивайло Мишев избраха да не участват в представянето.</p>
<p>
	От презентациите на 11-те кандидати и въпросите на публиката разбрахме, че коренна промяна в Направление &quot;Архитектура и градоустройство&quot; (НАГ) вероятно няма да видим в предстоящия мандат. Повечето от кандидатите, предвидимо, се обявиха за приемственост на добрите практики и премахване на лошите.</p>
<p>
	<strong>Дончев: Поръчките с бюджетни средства ще се контролират като европроектите</strong><br />
	<em>в. Капитал Daily</em></p>
<p>
	До няколко седмици поръчките, изпълнявани с бюджетни средства, ще започнат да се подчиняват на същите правила за прозрачност и контрол както проектите, изпълнявани с европейски средства, твърди в интервю за &quot;Медиапул&quot; вицепремиерът по икономическите въпроси и европейските фондове Томислав Дончев. Системните нарушители ще бъдат подлагани на финансови корекции и ще им се намаляват държавните субсидии, предупреждава той. По думите му със задачата да следи изразходването на бюджетните средства най-вероятно ще бъде натоварена Агенцията за държавен финансов контрол.</p>
<p>
	Друга мярка ще бъде да се въведе и за бюджетните проекти система като ИСУН, която наблюдава разходите по европейските структурни фондове. &quot;България е една от първите членки, предоставящr публична информация по европроектите - резюме на проекта, бюджет, изпълнител, който е ясно видим, статус на проекта &ndash; движи се, спрян е. Тоест всеки гражданин да може да провери проекта, който се реализира отсреща на улицата, за колко пари е, кой го изпълнява&quot;, обяснява Дончев.</p>
<p>
	<strong>Задължителната забавачка ще може да се кара и вкъщи</strong><br />
	<em>в. Сега</em></p>
<p>
	5-годишните деца, които подлежат на задължителна предучилищна подготовка, ще могат от тази есен да се подготвят за училище и от вкъщи или да ходят на забавачка само за няколко часа. Това става възможно с въвеждането на две нови форми на организация в детските градини - самостоятелна и почасова. Те са предвидени в училищния закон, а сега се регламентират в държавния образователен стандарт за предучилищното образование, представен вчера от просветното министерство.</p>
<p>
	Според проекта родителите ще могат да изберат да водят децата си на градина почасово - между 3 и 5 часа дневно. Графикът за това ще се определя с правилника на всяко детско заведение. Родителите ще заявяват всеки месец начален и краен час за детето си, като се съобразяват с посочен от учителите график. Тези деца ще учат заедно с другите, но ще има ограничение колко да бъдат - до две над пределно допустимия брой деца за една група.</p>
<p>
	<strong>Цацаров иска още полиция в градовете и жандармерия по селата</strong><br />
	<em>в. Сега</em></p>
<p>
	Главният прокурор Сотир Цацаров се обяви за тотална промяна на модела на МВР. По думите му полицията трябва да бъде концентрирана в големите градове, а в малките населени места и селата да има постоянно присъствие на жандармерия. Предложението му дойде ден след като по време на конференция двамата с предшественика му Борис Велчев обявиха, че съдебната реформа започва всъщност от МВР.</p>
<p>
	&quot;Веднъж си позволих да го намекна, позволявам си да го кажа и в прав текст. Според мен трябва да се промени целият модел на охрана на обществения ред. Силна полиция в градовете, силна, постоянно базирана жандармерия в малките населени места и селата. И двете с разследващи функции&quot;, заяви Цацаров, след като присъства на националното съвещание на МВР, където бяха привикани всички шефове на областни и главни дирекции, министърът Румяна Бъчварова и шефът на ДАНС Димитър Георгиев.</p>
<p>
	<strong>Борисов обеща още 8 млн. лв. за Военното НДК</strong><br />
	<em>в. Сега</em></p>
<p>
	В сградата на Военното НДК, където трябва да се преместят наказателното отделение на Софийски районен съд (СРС) и районната прокуратура, трябва да бъдат инвестирани още около 8 млн. лв. Това стана ясно при вчерашната инспекция на премиера Бойко Борисов на обекта. Преговорите за допълнително финансиране се водеха между председателя на СРС Методи Лалов, главния прокурор Сотир Цацаров, Борисов и финансовия министър Владислав Горанов в почти готовата тържествена зала в сградата.</p>
<p>
	&quot;За съда са необходими 5.18 млн. лв. Има няколко условности в тази сума, защото в нея са калкулирани и средства за софтуер&quot;, заяви Лалов, а Цацаров го допълни: &quot;Ние сме по-скромни - 2.15 млн. лв.&quot;. Като чу числата, Борисов изстреля &quot;Къде е Горанов?&quot;. &quot;Съдебната власт прекалява&quot;, измърмори финансовият министър иззад гърба му.</p>
<p>
	<strong>Борисов: Без тунели по &quot;Хемус&quot;, спестяваме 150 млн. лева</strong><br />
	<em>в. Стандарт</em></p>
<p>
	Тунелите в проекта за изграждането на трасето на магистрала &quot;Хемус&quot; ще бъдат премахнати, а скоростта на автомобилите ще бъде намалена до 120 км/ч., за да се спестят 150 млн. лева. Това стана ясно от думите на премиера Бойко Борисов.</p>
<p>
	&quot;Магистрала &quot;Хемус&quot; е проектирана за скорост от 140 км/ч, затова между двете мантинели има 3 метра платно, тя става по-широка. Сега я събираме и това автоматично намалява скоростта на 120 км/ч. Вече няма да има нужда от тунели. Ще я направим и поне 100-150 млн. лв. ще ни останат&quot;, разясни Борисов. По думите му, може да се отчете като грешка, че е търсена проектна скорост от 140 км/ч. &quot;Мисля, че е по-добре планината да бъде мината със 120 км/ч, което ще ни спести пари. Не е нужно да ускоряваме скоростта точно в планината&quot;, подчерта той.</p>
<p>
	<strong>Разплатиха 99 на сто европарите за регионите</strong><br />
	<em>в. Новинар</em></p>
<p>
	99 процента е разплатена оперативната програма &bdquo;Регионално развитие&ldquo; 2007-2013 г. Това съобщи ресорният министър Лиляна Павлова. Тя проведе среща с представители на 39 общини бенефициенти и по старата, и по новата оперативна програма за растеж на регионите.</p>
<p>
	&bdquo;Справихме се изключително успешно, но най-важното е сега да окомплектоваме всички необходими документи за верификация и сертификация на средствата&ldquo;, обясни Павлова.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
