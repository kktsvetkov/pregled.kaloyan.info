

	<div class="art">
		<div id="article_text" class="s4" itemprop="articleBody">
			
			
			<p>
	<strong>Спорна поръчка и за почистването на Варна</strong><br />
	<em>в. Капитал Daily</em></p>
<p>
	Почистването на Варна през следващите пет години може да отидe в компании, свързани с братята Кирил и Георги Домусчиеви и собствениците на &quot;Титан&quot;, след спорна обществена поръчка за над 60 млн. лв. Два техни консорциума -&nbsp; &quot;Варна 1&quot; и ЗМБГ, са класирани на първо място, като са наградени с максимални точки за техническа оферта, а цените им са най-високи. Градът е бил разделен на пет зони, като двата фаворита не се конкурират никъде - вероятно обяснение може да се търси във факта, че и в двете обединения участват фирми на Домусчиеви и лесно е можело да се координират.</p>
<p>
	Нередностите в търга бяха забелязани и огласени от лидера на ДСБ Радан Кънев, който поиска обществената поръчка за сметопочистването да бъде спряна от премиера Бойко Борисов.</p>
<p>
	<strong>Корупцията и липсата на реформи убиват доверието в управляващите</strong><br />
	<em>в. Капитал Daily</em></p>
<p>
	Фокусът на общественото внимание през февруари 2016 г. се измества от икономиката и престъпността върху корупцията по високите етажи на властта. По-голямата част от българите одобряват спирането на големите обществени поръчки, но мнозинството от анкетираните също така не вярват, че това е искрена стъпка за борба с разширяващия се периметър на корупцията. Усещането за властваща корупция и липсата на значими реформи в редица сфери водят до спад в подкрепата за правителството до стойности отпреди половин година, рейтингът на премиера отново е отрицателен, намалява доверието и в някои ключови министри.</p>
<p>
	Доверието в институциите продължава да спада, като при някои от тях вече е под критичния минимум от 10% - като парламента и съдебната система. Протестите на магистрати от последните месеци срещу имитацията на съдебна реформа обаче се посрещат с одобрение и очакванията на обществото са те самите да поведат битката срещу корупцията.</p>
<p>
	<strong>Поръчките за &quot;Струма&quot;, жп проект и метрото с нарушения поне за 6 млн. лв.</strong><br />
	<em>в. Капитал Daily</em></p>
<p>
	Магистрала &quot;Струма&quot;, метрото в София и ж.п. участъкът Пловдив-Бургас са проектите с най-голям размер на грешки при възлагането и изпълнението в програма &quot;Транспорт&quot;, сочи последният доклад на службата за одитиране на европарите. Според документа за разходите през 2014 г. (последният излязъл, тъй като одитните доклади се движат с година назад - проверката е направена 2015 г.), предложените финансови корекции възлизат на над 6 млн. лв.</p>
<p>
	От тях 2.3 млн. лв. са за нередности по лот 1 на &quot;Струма&quot;, около 1.5 млн. лв са за поръчките около най-големия ж.п. проект и също толкова за метрото - за отсечките до летището и Бизнес парка. Финансовите корекции се поемат от възложителите на поръчките.</p>
<p>
	<strong>Новите изтребители на армията станаха кораби</strong><br />
	<em>в. Сега</em></p>
<p>
	Проектът за покупка на нови изтребители за бойната авиация въобще не фигурира в плана на Министерството на отбраната за 2016 г. Това стана ясно от публикувания от МО документ с целите на министерството, които трябва да бъдат реализирани през тази година. За сметка на това обаче се дава приоритет на друг проект, който изненадващо се появи в края на миналата година - строеж на нови бойни кораби.</p>
<p>
	До края на годината МО предвижда да се модернизират старите белгийски фрегати и да се реализират поне 15% от проекта за нов боен кораб. Споменава се и ремонтът на МиГ-29 от Полша, ремонт на самолетитe L-39, Пилатус, и на хеликоптерите Ми-17. За нови изтребители няма и дума, въпреки че за тях бяха отпуснати целево 80 млн. лв. в бюджета на МО извън капиталовите разходи след намеса на премиера Бойко Борисов.</p>
<p>
	<strong>Обжалването на обществени поръчки блокира заради незаконните такси</strong><br />
	<em>в. Сега</em></p>
<p>
	Март може да се окаже &quot;нулев&quot; месец за обжалването на обществени поръчки заради правна бъркотия. Причината е, че на 29 февруари Върховният административен съд обяви за незаконна действащата тарифа за таксите, които Комисията за защита на конкуренцията и съдът събират, за да разглеждат спорове между възложители и фирми. Това справедливо решение на Темида обаче е на път да блокира процеса на обжалване.</p>
<p>
	Според тарифата, която е в сила от лятото на 2014 г., таксата за обжалване в КЗК е 2% от прогнозната стойност на поръчката, но не по-малко от 850 лева и не повече от 15 000 лева. В последния ден на февруари обаче ВАС обяви тази &quot;формула&quot; за незаконна, защото таксите на институциите трябва да се изчисляват според направените разходи и не може да се превръщат в данъкоподобно бреме за фирмите и гражданите и в източник за пълнене на нечии бюджети.</p>
<p>
	<strong>Повече бедни хора ще получават пакети с храни</strong><br />
	<em>в. Сега</em></p>
<p>
	Повече хора ще могат да получават пакети с храни за бедните, предвижда нова наредба на социалното министерство. Досега храните, които се финансират с европейски средства, се даваха само на хората, които получават енергийни помощи - около 255 хил. души за последния отоплителен сезон. С новите критерии от помощта ще могат да се възползват и всички социално слаби хора, както и семействата, получили еднократно помощ за първолаци, хората, пострадали при бедствия и аварии и получили еднократна помощ от социалните служби</p>
<p>
	Това означава, че при следващото раздаване на помощта за 2016 г. около 290 хил. лица и семейства ще получат пакетите, обясниха от Агенцията за социално подпомагане пред &quot;Сега&quot;. Сред новите бенефициенти например ще са неосигурени майки или осиновителки, които отглеждат дете до 1 г. и имат право на семейни помощи.</p>
<p>
	<strong>Обмислят акциз за електронни цигари</strong><br />
	<em>в. Стандарт</em></p>
<p>
	Въвеждането на акциз за електронните цигари ще обсъждат министрите на финансите от ЕС по време на днешното заседание Съвета на ЕС по икономически и финансови въпроси (ЕКОФИН) в Брюксел, Белгия. В предварителните насоки на темите, които ще се обсъждат, е посочено, че в момента за електронните цигари няма акциз. Те обаче трябва да продължат да се наблюдават, и в случай че пазарният дял на тези продукти показва тенденция да се увеличава, ще трябва да се разработи ефективен метод за тяхното облагане.</p>
<p>
	На заседанието на ЕКОФИН няма да се обсъжда повишаване на минималните нива на акцизите за цигарите в ЕС, тъй като редица държави още не са достигнали настоящите минимални нива. Една от тези страни е България. Ние имаме ангажимент до 1 януари 2018 г. да достигнем минималното за ЕС ниво на акцизите от 90 евро на 1000 къса цигари.</p>
<p>
	<strong>Таско Ерменков: В момента сме в газов апендисит</strong><br />
	<em>в. Стандарт</em></p>
<p>
	По отношение на проблемите с природния газ България се намира на дъното. В момента сме в газовия апендисит. Това обяви пред журналисти в Сливен депутатът от БСП Таско Ерменков. Ако се изпълнят политиките на Русия по отношение на Украйна, цялата наша газова инфраструктура ще остане ненужна. Дори и да намерим газ в &quot;Хан Аспарух&quot;, тя в най-добрия случай ще може да се добива за експлоатация през 2027 година, но по-реалистичният вариант е 2030 година, заяви Ерменков.</p>
<p>
	Според него изходът е в обяснението на Европейският съюз, че транзитът през България е по-изгоден отколкото през Словакия, въпреки че комисарят по енергетиката е от Словакия. Крайно време е да не водим антируска политика.</p>
<p>
	<strong>От юли тръгват парите за машини във фермите</strong><br />
	<em>в. Стандарт</em></p>
<p>
	Една от най-атрактивните за агробизнеса мерки по новата Програма за развитие на селските райони 2014-2020 г. ще бъде отворена през юли 2016 г. Тогава земеделските производители или признати групи и организации на производители ще могат да кандидатстват за финансиране по подмярка 4.1 &quot;Инвестиции в земеделски стопанства&quot;. Право да кандидатстват с проекти ще имат фермери с размер на стопанството над 8 хил. евро стандартен производствен обем (СПО e средната парична стойност на селскостопанската продукция по цени на производител, без директните плащания и ДДС). По подмярката ще се подпомагат инвестициите в материални и нематериални дълготрайни активи, които водят до подобряване на икономическата устойчивост и резултатите на стопанството.</p>
<p>
	За средства по подмярката ще може да кандидатстват фермите на територията на цялата страна. Подкрепата ще бъде насочена към закупуване и изграждане на инвестиции, свързани с модернизация и механизация (инвестиции във физически активи). Средства ще се отпускат и на проекти, които целят намаляване на производствените разходи и повишаване производителността на труда, както и свързани с изпълнение на дейностите по мерките &quot;Агроекология и климат&quot; и &quot;Биологично земеделие&quot;.</p>
<p>
	<strong>Хърватия отрязва 200 000 руски туристи</strong><br />
	<em>в. Новинар</em></p>
<p>
	Хърватия информира Русия, че това лято може да приеме 100 000 от заявените от руската страна 300 000 туристи. Това обяви руският посланик в Хърватия Анвар Азимов след посещение в морския град Риека. Причината за отхвърлянето на хилядите желаещи да почиват в най-младата членка на ЕС е, че германци и австрийци вече са резервирали голяма част от местата, уточнява информационният сайт novilist.hr.</p>
<p>
	&bdquo;Когато наскоро говорих с представители на вашето Министерство на туризма, за да ги информирам, че 300 хиляди руснаци планират да дойдат на Адриатическо море, мислех, че ще се зарадват&ldquo;, посочва Азимов. &bdquo;Вместо това те ми казаха, че адриатическото крайбрежие вече е резервирано за гости от Австрия и Германия и ако изобщо е възможно, броят на руските туристи трябва да се намали до 100 хиляди&ldquo;, посочва Азимов.</p>
<p>
	<strong>790 лв. за Великден при папата</strong><br />
	<em>в. Новинар</em></p>
<p>
	Ако искате да празнувате Възкресение при папата, пригответе 790 лв. Италия е сред най-предпочитаните дестинации около 1 май, показа проверка на &bdquo;Новинар&rdquo;. За Великден тази година освен лукса на чуждите хотели и вълнуващите разходки из забележителностите на Рим например много българи предпочитат и автентичните нашенски стари селски къщи.</p>
<p>
	Тези, които ще останат у нас, масово резервират нощувки в Боженци и Арбанаси, където ще могат да се насладят на традиционни вкусотии. Груби изчисления показват, че каквото и да изберете, трябва да извадите от джоба си между 120 и 800 лв.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
