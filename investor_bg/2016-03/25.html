

	<div class="art">
		<div id="article_text" class="s4" itemprop="articleBody">
			
			
			<p>
	<strong>Защо &quot;Лукойл&quot; атакува Марешки</strong></p>
<p>
	В. Капитал Daily</p>
<p>
	В това, че Веселин Марешки вече половин година е трън в петата на петролната индустрия в България, едва ли има съмнение. Неговата бензиностанция във Варна продаваше горивата си със средно 20-25 ст. по-евтино спрямо конкурентите от големите вериги. Първоначално това предизвикваше пренебрежение, но след това всички бензиностанции в града бяха принудени да се съобразят с него и бензинът и дизелът в морския столица стана най-евтиният в България. Другата новина е, че цялостно през март маржът на дребно вече е свит в цялата страна.</p>
<p>
	Ясно е, че компаниите в бранша всячески се опитват да разклатят бизнес модела на Марешки, обвинявайки го, че купува некачествени или контрабанди горива. Тази седмица обаче за първи път ударът има някакво конкретно измерение - &quot;Лукойл - България&quot; поиска Марешки да разкрие откъде купува на едро бензина и дизела си. Причината за въпроса са твърденията на аптекарския предприемач, че ги получава от дистрибутори на &quot;Лукойл&quot;, &quot;ОМВ България&quot; и &quot;Ромпетрол&quot;.</p>
<p>
	За последния месец, съдейки по цените, които VM поддържа, бензиностанциите (които наскоро станаха две, новата е в Айтос) трябва да губят по 4 ст. на всеки продаден литър А-95 и по близо 7 ст. за литър дизел, ако се снабдяват от &quot;Лукойл&quot;. Подобен парадокс е трудно обясним, тъй като пак според твърденията на Марешки той работи на минимална надценка и няма как да си позволи за известен период да работи на загуба, ако в предишен не е работил на добра печалба. Това естествено поставя въпроса за източниците на неговите горива.</p>
<p>
	<strong>КФН: &quot;Булгартабак&quot; не е разкрил важна информация по законовия ред</strong></p>
<p>
	В. Капитал Daily</p>
<p>
	Второто по пазарна капитализация публично дружество - &quot;Булгартабак холдинг&quot;, не е разкрило по правилата важната информация и затова регулаторът може да му наложи малка глоба. Това става ясно от отговори на Комисията за финансов надзор (КФН) на въпрос на &quot;Капитал&quot;. Нарушението е, че вместо до специализираните борсови сайтове за важна информация и отчети компанията е обяснила само на сайта си, че спира износа за ключов пазар и затваря &quot;София-БТ&quot;. Колко важна е новината показват спадът в цената на акциите - с 28% до 42 лв. за лот последна цена в четвъртък. Въпреки това според регулатора няма съмнения за накърнени интереси на инвеститорите или за извършени пазарни злоупотреби.</p>
<p>
	Освен това КФН не планира да се захване с обследване на собствеността на публичната компания. Първо, мажоритарният пакет е скрит зад офшорки, а от миналата седмица и нови 12% преминаха към свързана с холдинга дубайска офшорка.</p>
<p>
	<strong>Цялата южна граница на България може да бъде затворена</strong></p>
<p>
	В. Сега</p>
<p>
	28-те държави от ЕС водят преговори за затваряне на границата между България и Турция, заяви вчера австрийският министър на вътрешните работи Йохана Микл-Лайтнер. Тя направи изявлението при пристигането си в Брюксел за извънредната среща на вътрешните и правосъдните министри на страните от ЕС, които се събраха, за да обсъдят засилване на мерките в борбата срещу тероризма след атаките от 22 март. България беше представлявана от министъра на вътрешните работи Румяна Бъчварова.</p>
<p>
	По същото време в София военният министър Николай Ненчев обяви, че &quot;имаме готовност да вдигнем лека телена ограда, тип &quot;Бруно&quot;, и по границата с Гърция&quot;. Той не обясни колко километра ще е тази ограда и къде точно ще бъде разположена, как ще се финансира и кой ще я изгражда, като се оправда със съображения за сигурност.</p>
<p>
	<strong>България вече ще има 30 университетски болници</strong></p>
<p>
	В. Сега</p>
<p>
	Още четири болници ще станат университетски, гласи проект за решение на Министерския съвет. С това броят на университетските болници у нас ще стане общо 30. Предложени за този статут са болница &quot;Дева Мария&quot; в Бургас, собственост на депутата от ГЕРБ Семир Абу Мелих, още две частни лечебни заведения в Пловдив - &quot;Пълмед&quot; и &quot;Еврохоспитал Пловдив&quot;, и областната болница в Русе.</p>
<p>
	&quot;Дева Мария&quot; ще обучава сестри и акушерки и студенти по медицина, получава възможност да обучава и специализанти по съдова хирургия, урология, анестезиология и интензивно лечение, неонатология, хирургия, ортопедия и травматология, кардиология, нервни болести, АГ и образна диагностика. Предложението бургаската болница да стане университетска е на Медицинския университет във Варна.</p>
<p>
	Пловдивската &quot;Пълмед&quot; ще обучава студенти по медицина, сестри и акушерки, както и специализанти по девет специалности. Болницата има и клон в Пазарджик, където също ще могат да се обучават студенти и специализанти. &quot;Еврохоспитал Пловдив&quot; ще обучава студенти по медицина и медсестри, както и лекари, специализанти по анестезиология и интензивно лечение, гастроентерология, ортопедия и травматология, ревматология и хирургия. МБАЛ Русе също ще осигурява практическо обучение на студенти от професионално направление &quot;Медицина&quot;, акушерки и медсестри.</p>
<p>
	<strong>Обществените поръчки с електронни фактури</strong></p>
<p>
	В. Стандарт</p>
<p>
	Страните от ЕС до края на 2018 г. задължително трябва да въведат електронно фактуриране в сферата на обществените поръчки. Тава е изискване на директива на Европейската комисия, съобщиха от Националната агенция за приходите (НАП). &quot;В този контекст искаме да направим крачка напред и до 2018 г. да въведем единен стандарт и една единна преносна среда за електронни фактури. Бихме искали по-голямата част от фактурите на фирмите да бъдат издавани по електронен път&quot;, каза говорителят на НАП Росен Бъчваров. От това бизнесът ще си спести разходи, грешките ще намаляват и нещата ще се случват по-бързо, коментираха от Българскaта търговско-промишлена палата (БТПП) и от НАП.</p>
<p>
	Голям плюс е, че НАП ще разполага с информация от фактурите в реално време, веднага когато те бъдат издадени и получени, което ще даде повече възможности за оценка на риска и за по-адекватен контрол, коментира Бъчваров. Предстои и да се проучат нагласите на фирмите, членове на БТПП, относно въвеждането на тази идея.</p>
<p>
	<strong>Дават по 4 схеми 10 млн. на животновъди</strong></p>
<p>
	В. Стандарт</p>
<p>
	С 10,2 млн. лв. ще бъдат подпомогнати производителите на животински продукти у нас, засегнати от кризата в сектора. Това предвижда проект за промяна в Наредба №21 от 2015 г. за условията и реда за предоставяне на извънредно подпомагане на производителите на животински продукти, пуснат за обществено обсъждане от Министерството на земеделието. От проекта става ясно, че помощта ще бъде разпределена по четири схеми.</p>
<p>
	Първата схема е за подпомагане за реализирани и декларирани от изкупвачите и производителите на краве мляко доставки и/или директни продажби през квотния период 2014/2015 г. Втората схема е за подпомагане на брой млечни крави в стопанството. Третата е за подпомагане на брой овце майки и кози майки, а четвъртата е за подпомагане на брой биволици. Средствата ще бъдат отпуснати от националния бюджет.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
