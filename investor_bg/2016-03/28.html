

	<div class="art">
		<div id="article_text" class="s4" itemprop="articleBody">
			
			
			<p>
	<strong>БНБ ще прави регистър за сравнение на банкови такси</strong><br />
	<em>в. Капитал Daily</em></p>
<p>
	Таксите, които банките събират при ползване на услуги през разплащателни сметки, ще бъдат съобразени с размера на доходите в страната, като за уязвими групи потребители, каквито са хората на социални помощи например, тарифите ще са по-ниски от средните за пазара. Това е едно от изискванията на европейска директива, която предстои да навлезе в българското законодателство чрез промени в Закона за платежните услуги и платежните системи.</p>
<p>
	Проектът е качен за обществено обсъждане на страницата на Министерството на финансите, като в него не е уточнено как ще бъде осъществена промяната технически. Той предвижда още банките да не могат да дискриминират граждани на Европейския съюз, които искат да станат техни клиенти, като им осигурят равен достъп до услуги. Подобна политика имат например финансовите институции във Великобритания, които изискват от клиентите си да предоставят адресна регистрация на Острова.</p>
<p>
	<strong>С покупка на два хотела на Златни пясъци: Григор Фиданов стана най-големият хотелиер на Северното Черноморие</strong><br />
	<em>в. Капитал Daily</em></p>
<p>
	С края на имотния бум по морето предлагането на хотели изригна, но цените бяха такива, че големи сделки нямаше. Този март обаче е факт първата едра продажба - с нов местен купувач е един от най-големите хотели на Златни пясъци при оценка от 31 млн. лв. Новият собственик е Григор Фиданов, който вече притежава верига от четири хотела Grifid в курорта. Сделката става чрез дружеството му &quot;Хотелско мениджърска компания&quot;, а обект са двата свързани помежду си с топла връзка &quot;Обзор&quot; и &quot;Изгрев&quot;.</p>
<p>
	<strong>МВР отчита 395% ръст на нелегално влезлите от Турция</strong><br />
	<em>в. Сега</em></p>
<p>
	8481 чужденци са влезли нелегално през българо-турската граница миналата година, заобиколили са патрулите по границата и във вътрешността на страната и са успели да стигнат до сръбската граница, където са заловени. Увеличението е с 395% в сравнение с предишната година, отчита МВР в доклада си за 2015 г.</p>
<p>
	Поради липсата на интеграционни мерки голяма част от малкото имигранти, които остават у нас, могат да станат част от организирани престъпни групи или сами да си създадат такива, пише още в доклада. Тревожен е профилът на влизащите в България - над 50% са мъже на възраст между 18 и 34 години, като над 1/3 от тях са иракчани.</p>
<p>
	<strong>Една трета от местните данъци в България са несъбираеми</strong><br />
	<strong>в. Сега</strong></p>
<p>
	Данък сгради, който според Европейската комисия е важен приходоизточник в цяла Европа, у нас се оказва трудно събираем. 120 общини не са успели да минат летвата на средната за страната събираемост на имотния налог за 2014 г., а тя е 68.8%. Това означава, че близо една трета от начислените суми не влизат в местните бюджети. Под средното за страната се представя и Столична община, става ясно от предоставени от финансовото министерство на депутатите данни по повод предложените промени в Закона за публичните финанси.</p>
<p>
	Събираемостта на данък сгради е важна за субсидиите на общините за 2016 г. - за по-добро представяне спрямо средното се полагат бонуси. Данните на МФ обаче показват, че и големи, и малки кметства трудно осигуряват приходите. Така например събираемостта на имотния данък в Столична община за 2014 г. е била едва 68.2%, а миналата година е паднала още до 66.7%.</p>
<p>
	<strong>Спешните лекари на нож с джипитата</strong><br />
	<em>в. Стандарт</em></p>
<p>
	Намерението на джипита и лекари от общинските и частните болници в страната да протестират ефективно днес ги конфронтира с колегите им от Спешна помощ. &quot;Отказваме да носим отговорност за необслужените пациенти по време на протеста&quot;, заяви д-р Десислава Кателиева, председател на Асоциацията на работещите в Спешна медицинска помощ. Тя предупреди, че спиране на работата за ден на общопрактикуващите лекари ще пренасочи огромен поток от пациенти пред спешните кабинети и може да застраши живота и здравето им.</p>
<p>
	&quot;Тези хора кой ще ги поеме? Без да се осигури адекватна, неотложна помощ на всички населени места, няма как да започне такъв протест&quot;, заяви д-р Кателиева. Според спешните медици протестите само ще задълбочат конфликтите между лекари и пациенти и настояват колегите им да поставят исканията си в извънработно време на площадите. Срещу ефективните протестни действия на джипитата и искането на още средства се изказа и премиерът Бойко Борисов.</p>
<p>
	<strong>Сменяме доставчика на ток след платени сметки</strong><br />
	<em>в. Стандарт</em></p>
<p>
	За либерализацията на енергийния пазар у нас се говори вече доста години. Твърди се, че в резултат от освобождаването на пазара ще се появят множество доставчици, конкуренцията между които ще ги заставя да се надпреварват да ни предлагат все по-евтина електроенергия.</p>
<p>
	Всъщност за либерализация на електроенергийния пазар у нас не само се говори, но отдавна се и действа - първо на свободния пазар излязоха индустриалните консуматори, а вече и малките. От 1 април процесът на либерализация на пазара на ток навлиза в Петият си етап - отварянето му и за битовите клиенти. Но за да излезе битовият абонат на свободния пазар трябва да направи няколко стъпки. Първата е да си избере нов доставчик на електроенергия. За целта той сам трябва да направи проучване на действащите в неговото населено място или квартал търговци.</p>
<p>
	<strong>Цените на зърното със спад до 30%</strong><br />
	<em>в. Стандарт</em></p>
<p>
	Между 20 и 30 на сто по-ниски са цените, на които стопаните продават зърнените си култури в момента. Това съобщи пред &quot;Стандарт&quot; Стилиян Стоянов - зърнопроизводител и председател на асоциация на земеделски стопани в Добрич. Царевицата се търгува на цени от около 270 лв. за тон, слънчогледът - за 650 лв., а пшеницата - около 280 лв.</p>
<p>
	&quot;Зърнените култури са борсова стока и цената се определя на международните пазари според търсенето и предлагането. До голяма степен влияние тази година оказа сривът на цената на петрола, както и процесите, които станаха в Русия и Украйна, и голямата инфлация в тези страни. За да попълнят бюджетите си, и двете държави, които са големи производители в световен мащаб, а в Черноморския басейн - най-големите, предлагат зърнени култури на ниски цени.</p>
<p>
	<strong>15-вековната Триъгълна кула на Сердика възкръсва за изкуство</strong><br />
	<em>в. Стандарт</em></p>
<p>
	Един от емблематичните обекти на София &ndash; Триъгълната кула на Сердика, ще възкръсне за изкуство до края на годината. Мазето на бившия магазин &bdquo;София&rdquo;, в който е съхранена 15-вековната антична кула, ще бъде преобразено в арт пространство, в което ще има галерия и подвижна сцена, съобщи за &bdquo;Новинар&rdquo; директорът на Музея за история на София Надежда Кирова.</p>
<p>
	Проектът предвижда в сутерена на сградата, която сега се намира на ъгъла на бул. &bdquo;Мария Луиза&rdquo; и ул. &bdquo;Екзарх Йосиф&rdquo;, да бъде извършена реставрация и консервация на Триъгълната кула, след което около нея ще се обособи археологическа експозиция. До кулата ще бъде издигната сцена и наредени столове, за да може любителите на изкуството и античността да могат да се наслаждават на различни представления на метри от уникалните останки от укрепителната система на Сердика.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
