

	<div class="art">
		<div id="article_text" class="s4" itemprop="articleBody">
			
			
			<p>
	<strong>Губещ държавен ТЕЦ даде поръчка за 30 млн. лв. на &quot;Водстрой 98&quot;</strong></p>
<p>
	В. Капитал Daily</p>
<p>
	Държавната ТЕЦ &quot;Марица-изток 2&quot; възложи договор за близо 30 млн. лв. на консорциум, в който 50% участие има свързваната с депутата от ДПС Делян Пеевски &quot;Водстрой 98&quot;. Поръчката е част от подписано преди малко повече от година рамково споразумение за инженеринг и изграждане на различни системи за охрана на централата. Тогава за изпълнение на всички подобни дейности през следващите четири години са избрани &quot;Тагатис&quot; ДЗЗД (&quot;Водстрай 98&quot; и БММ) и &quot;Ат-Атлас&quot; ДЗЗД (&quot;АТ инженеринг 2000&quot; и &quot;Атлас Ко&quot;), така че сегашната поръчка е възложена без състезание.</p>
<p>
	Нуждата от сключване на такова споразумение е обоснована с обследване за оценка на риска, възложено като специална обществена поръчка, за която няма публична информация. Това е станало през 2011 г. и не е ясно кое налага изпълнението да започне пет години по-късно, и то в момент, когато държавната централа е с влошаващи се финансови резултати.</p>
<p>
	<strong>Най-евтин е бензинът във Варна, най-скъп - в София</strong></p>
<p>
	В. Сега</p>
<p>
	Драстични разлики в цените на горивата има в различите градове в България. Те варират от няколко стотинки до над 0.50 лв. за литър, установиха репортерите на в. &quot;Сега&quot;. Забележително е, че огромни разлики има между цените на едно и също гориво на бензиностанции от една и съща верига. София се очертава като много скъп град, а Варна - като рай на евтиния бензин и дизел.</p>
<p>
	Тенденцията е цените да растат с отдалечаването от морето. Лидер по най-ниски цени в цялата страна е Варна, показва класация на сайта fuelo.bg. На второ и трето място по евтиния са Габрово и Кърджали, а най-скъпо излиза пълненето на резервоара в София. Преди столицата се нареждат бензиностанциите в Ловеч и Добрич. В &quot;златната среда&quot; по цени са Враца, Перник и Шумен.</p>
<p>
	Цените на най-масовия бензин варират от 1.56 до 1.91 лева за литър. При А98 разликите са още големи - цената му вчера се движеше между 1.70 до 2.23 лева за литър. Така например варненските бензиностанции, вкл. &quot;Бенита&quot;, &quot;Газтрейд&quot;, &quot;Петрол&quot; и др., масово са продавали А98 около 1.70 лв., докато в Кърджали, Шабла, София и Хасково са зареждали на значително по-високи цени. Драстични разлики има и в продажните цени на дизела, които вчера варираха от 1.46 до 1.84 лв. за литър.</p>
<p>
	<strong>НПО-та ще решават кои граждански проекти ще получават пари от хазната</strong></p>
<p>
	В. Сега</p>
<p>
	Неправителственият сектор вече ще има думата за начина, по който ще се разходват парите от държавното финансиране за организациите, извършващи обществена дейност у нас. Това става възможно с нова разпоредба в Закона за юридическите лица с нестопанска цел, подготвяна от ГЕРБ и Реформаторския блок. Промяната предвижда създаването на съвет за взаимодействието с гражданските организации към Министерския съвет.</p>
<p>
	Новата структура, в която ще влязат избрани с конкурс НПО-та, ще се разпорежда с парите, отпускани всяка година от държавния бюджет за граждански проекти. По искане на ГЕРБ ще се запише, че начело на съвета ще застане премиерът или ресорният му заместник в правителството. Засега обаче не е ясно дали той ще има глас при разпределянето на парите, или ще има само координираща функция.</p>
<p>
	<strong>Общините спечелиха делото за раздадените от Орешарски милиони</strong></p>
<p>
	В. Сега</p>
<p>
	Върховният административен съд (ВАС) окончателно отсъди в полза на общините по делото срещу двете постановления на кабинета &quot;Орешарски&quot;, чрез които по неясни критерии кметства, управлявани от БСП и ДПС, получиха финансиране за стотици милиони левове. Спорните пари бяха отпуснати по инвестиционната програма, наречена &quot;Растеж и устойчиво развитие на регионите&quot;. Над 200 проекта в ръководени или подкрепяни от БСП общини и над 96 на ДПС получиха основния дял от 289 млн. лв. след рекордно &quot;обсъждане&quot; от 18 проекта на час.</p>
<p>
	Делото се водеше от общините Козлодуй, Бяла Слатина, Оряхово и Банско. Тричленен състав на ВАС първо реши казуса в полза на кметовете и нареди кабинетът да разгледа отново проектите на Козлодуй, Бяла Слатина и Оряхово и да се произнесе по тях. Петчленният състав отменя само връщането на проектите на правителството, защото така или иначе парите вече са изхарчени. Сега спечелилите общини могат да заведат дела срещу кабинета по Закона за отговорността на държавата, обясни пред &quot;Сега&quot; адвокатът им Александър Кашъмов. Според него, ако това се случи, ще трябва да бъдат назначени експертизи, които да изследват проектите на загубилите общини и на тази база да се определи дали е трябвало да спечелят финансиране и в какъв размер.</p>
<p>
	<strong>Държавата дава 600 бона за програмисти</strong></p>
<p>
	В. Стандарт</p>
<p>
	Държавата ще отпусне 600 бона допълнително на университетите, които успеят да приемат повече математици и програмисти от миналата година. Очаква се покрай солидния бонус привлечени допълнително да бъдат поне 300 души, казаха от МОН. За всеки новоприет програмист или математик над миналогодишната бройка вузът ще получава 2 бона, които се дават отделно от държавната субсидия.</p>
<p>
	В момента у нас учат едва 417 математици, а компютърджиите в университетите са малко над 7000. В същото време бизнесът твърди, че е готов да отвори 10 000 работни места за ИТ-специалисти, но няма достатъчно желаещи да ги заемат. Затова догодина компютърните науки и математиката ще бъдат единствените, които ще могат да приемат студенти без лимит.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
