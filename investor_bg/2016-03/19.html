

	<div class="art">
		<div id="article_text" class="s4" itemprop="articleBody">
			
			
			<p>
	<strong>&quot;Другарски съд&quot; срещу промените в МВР</strong><br />
	<em>в. Капитал</em></p>
<p>
	Политическа безтегловност. Това бе усещането, което витаеше във въздуха този вторник по време на общественото обсъждане на най-новия проектозакон за изменение и допълнение на Закона за МВР, който би трябвало да е юридическата еманация на идеите за реформа на вътрешното ведомство, лансирани от вицепремиера Румяна Бъчварова и нейния екип. Дискусията по нормативия акт бе свикана от новоизбрания председател на парламентарната комисия по вътрешна сигурност и обществен ред Цветан Цветанов.</p>
<p>
	<strong>С малко газ, но стабилно</strong><br />
	<em>в. Капитал</em></p>
<p>
	През последните години в машиностроителния бранш и основно в сектора за автомобилни компоненти продължаваха да навлизат нови компании. Отделно немалко от опериращите в България производители увеличаваха капацитета си. Компаниите в сектора работят основно за износ.</p>
<p>
	<strong>Бавен напред!</strong><br />
	<em>в. Капитал</em></p>
<p>
	Последният месец ще остане в историята като периода с най-много търгове, спрени по нареждане на премиера Бойко Борисов. Сумата на отложените обществени поръчки в строителството, административната реформа и други гони 2 млрд. лева. Едно от формалните обяснения, дадени от финансовия министър Владислав Горанов (освен съмненията за фаворизиране на определени кандидати) беше приемането на изцяло нов Закон за обществените поръчки (ЗОП), който влиза в сила на 15 април тази година.</p>
<p>
	<strong>Едва 7 фирми се разследват за умишлено криене на осигуровки</strong><br />
	<em>в. Сега</em></p>
<p>
	За повече от една година данъчните са установили едва седем работодатели, които умишлено крият социални и здравни осигуровки. Тези фирми са предадени на прокуратурата и все още се разследват. Това се разбра от отговора на социалния министър Ивайло Калфин във вчерашния парламентарен контрол за ефекта от въведената от началото на 2015 г. мярка в Наказателния кодекс за криминализиране на умишленото криене на осигуровки от бизнеса. Така от 2015 г. работодател, който укрие здравни и социални осигуровки в големи размери - над 3 хил. лв., ще се наказва с лишаване от свобода до пет години и с глоба до 2 хил. лв. Ако умишлено укритите вноски са в особено големи размери, или над 12 хил. лв., то наказанието ще е затвор от две до осем години и конфискация на част или на цялото имущество на работодателя.</p>
<p>
	<strong>Законът &quot;Кунева&quot; може да скрие имуществото на 100 000 чиновници</strong><br />
	<em>в. Сега</em></p>
<p>
	Имуществото на близо 100 000 чиновници ще остане скрито, ако се приеме обновеният Закон за борба с корупцията по висшите етажи на властта, алармираха от Програма &quot;Достъп до информация&quot; (ПДИ). Юристите са открили редица пропуски в него, включително и такива, които ще създадат законов вакуум в действията на четири институции, докато се създаде бъдещето Национално бюро за борба с корупцията.</p>
<p>
	Законопроектът за борба с корупцията бе приет от Министерския съвет след трикратно преправяне. Той предвижда да се създаде национално бюро, което ще следи за корупция по високите етажи на властта чрез свои инспектори. Бюрото ще обедини част от Сметната палата, комисиите за конфликт на интереси и за конфискация, БОРКОР.</p>
<p>
	<strong>Заделят за граничарите 5 милиона лева</strong><br />
	<em>в. Стандарт</em></p>
<p>
	МВР заделя пари за униформи на граничарите. Вътрешният министър Румяна Бъчварова обяви на днешния парламентарен контрол, че служителите на Гранична полици ще се сдобият тази година с нови облекла и обувки. Общо 5 милиона лева ще са отделени от бюджета за нуждите на граничните полицаи. &quot;Всички гранични поделения са снабдени с палатки, фургони и кабини&quot;, увери вътрешният министър. Тя обяви, че граничарите се отопляват с печки на дърва или на ток.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
