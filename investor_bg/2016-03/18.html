

	<div class="art">
		<div id="article_text" class="s4" itemprop="articleBody">
			
			
			<p>
	<strong>България ще има първи завод за части за самолети</strong><br />
	<em>в. Капитал Daily</em></p>
<p>
	Американската компания Woodward започва да изгражда предприятие в България, в което ще произвежда части за самолетите на световни производители като Airbus и Boeing. Това ще е първото дружество в страната, което ще работи за световната авиоиндустрия. Чрез регистрираната тук &quot;Уудуърд България&quot; през следващите три години американският инвеститор ще вложи над 9 млн. лв. в подготовката и оборудването на цех за електромеханични компоненти и възли за сектора. Това ще са различни части за управление на горивната система и задвижващите механизми.</p>
<p>
	Производствената база ще бъде разположена в помещения под наем в Sofia Airport Center. Проектът ще се изпълнява на етапи, като последният трябва да приключи след около три години. Дотогава ще се изгради инфраструктурата, ще се инсталира оборудването и ще бъдат обучени хората. В момента в предприятието работят малко над 70 души, като при приключването на проекта се очаква техният брой да достигне 160-190.</p>
<p>
	<strong>ТЕЦ &quot;Марица-изток 2&quot; се бори за привилегии</strong><br />
	<em>в. Капитал Daily</em></p>
<p>
	Либерализацията на енергийния пазар може да е добра крачка за потребителите, но за някои производители означава загуба на сигурен пазар за продажбата на електроенергия. В подобна ситуация е държавната ТЕЦ &quot;Марица-изток 2&quot;, която от средата на миналата година остана с минимална квота за доставка на регулирания пазар, не може да разшири значително дела си на свободния пазар, а цената й е неконкурентна на обявяваните търгове за студен резерв. Така се оказа, че за централата е трудно да оцелява в пазарни условия и всячески се опитва да накара държавата да й подсигури нужните приходи.</p>
<p>
	В този дух е и внесената в началото на март поправка в Закона за енергетиката от петима депутати от район Стара Загора, четирима от които от парламентарната група на ГЕРБ и един от БСП &ndash; бившият енергиен министър Драгомир Стойнев. От групата вносители само Стойнев е член на комисията по енергетика.</p>
<p>
	<strong>И счетоводителите ще бъдат съдени за укриване на данъци на фирми</strong><br />
	<em>в. Сега</em></p>
<p>
	Не само собственици и официални представители, но и счетоводители, пълномощници или търговски представители на фирми могат да бъдат съдени за укриване на данъци и осигуровки, ако фактически осъществяват тази дейност. Финансовият министър може да им търси наказателна отговорност от името на държавата. Граждански иск може да се предяви дори да има ревизионен акт и административно производство срещу съответната фирма.</p>
<p>
	Това стана ясно от тълкувателно решение на Върховния касационен съд в отговор на питане от главния прокурор заради разнопосочна съдебна практика. То е задължително при бъдещи дела и вече разбуни гилдията на счетоводителите.</p>
<p>
	<strong>Законът за референдумите ще бъде променен заради задължителния вот</strong><br />
	<em>в. Сега</em></p>
<p>
	ГЕРБ ще подготви промени в Закона за референдумите, с които да се ускори процедурата за свикване на национално допитване, стана ясно от думите на шефа на бюджетната комисия Менда Стоянова пред БНТ. Тя обясни, че партията иска референдум за задължителния вот да се проведе преди президентските избори през есента. Според сега действащия закон за прякото участие на гражданите в държавната власт обаче в година, в която има избори, вотът и референдумът се провеждат на една и съща дата. Зам.-председателят на ПГ на ГЕРБ Цвета Караянчева обясни пред &quot;Сега&quot;, че с поправката &quot;проблемът може да бъде преодолян&quot;. Тя допълни, че юристите в групата вече работели над конкретните текстове.</p>
<p>
	Преди няколко дни премиерът Бойко Борисов каза, че като добър коалиционен партньор ГЕРБ стои зад идеята на Патриотичния фронт за въвеждане на задължителното гласуване, макар че лично той е против. То трябваше да се регламентира с изменения в Изборния кодекс, които бяха приети от парламента на първо четене. Менда Стоянова не обясни защо партията се е отказала от тази промяна в кодекса, но съобщи, че обществото е разделено наполовина по въпроса за задължителното гласуване.</p>
<p>
	<strong>Столична община купува терен за улица за 130 хил. лв.</strong><br />
	<em>в. Сега</em></p>
<p>
	Столична община възнамерява да прокара улица до бул. &quot;Тодор Каблешков&quot; за жителите на кв. &quot;Манастирски ливади&quot; с цел по-лесен достъп до голямата пътна артерия. Решението идва броени дни след като хората от квартала блокираха с протести булеварда.</p>
<p>
	Новата улица обаче ще бъде изградена, след като общината придобие правото на собственост на 832 кв. м от частен терен, на който вече се строи. Това стана ясно от доклад на кмета на район &quot;Триадица&quot; Николай Терзиев, в който първоначално беше посочена 4 пъти по-висока цена за изкупуване на земята от приетата впоследствие. За &quot;поевтиняването&quot; се разбра на извънредно заседание на комисията по финанси и бюджет към Столична община в четвъртък, а половин час по-късно беше и приета на заседание на Столичния общински съвет.</p>
<p>
	<strong>Китайски внос свали цените на родните пчелари</strong><br />
	<em>в. Стандарт</em></p>
<p>
	Внос от Китай, Украйна и други страни свали цените на меда и пчелните продукти у нас, казват пчелари, които участват в 13-ото специализирано изложение &quot;Пчеломания&quot;, което отвори врати в Добрич. По данни на неправителствените организации на пчеларите през миналата година в България са били произведени 8 хил. т мед, а сме изнесли 14 хил. т, което според пчеларите доказва, че търговци внасят от трети страни за реекспорт в Европейския съюз.</p>
<p>
	Стопаните казват още, че именно заради вноса са паднали и изкупните цени на меда. Миналата година търговците са давали по 5.50 лв. на килограм, докато сега медът се изкупува на цени от 4.50-4.60 лв. за килограм. Има и търговци, които изкупуват компроментиран мед, т.е. - без документ, като цената, която дават за килограм е 3.50 лв.</p>
<p>
	<strong>София спасява природен парк Витоша</strong><br />
	<em>в. Новинар</em></p>
<p>
	Столичните общински съветници се включиха в спасяването на природен парк Витоша и връщането на планината обратно на софиянци. По предложение на шефа на градския парламент Елен Герджиков се създава 12-членна временна комисия, в която са включени представители на всички политически групи в СОС.</p>
<p>
	Целта е групата да събере пълна информация за проблемите, които съпътстват в момента достъпа до планината и стопанисването на съоръженията там, да възложи независимо проучване на тяхната безопасност, да изследва приватизационните договори на фирмите, за да постави реална диагноза на проблемите и да предложи начини за решаването им, изтъкна в кулоарите на местния парламент Герджиков.</p>
<p>
	<strong>Половината от складовете за дървесина са с нарушения</strong><br />
	<em>в. Новинар</em></p>
<p>
	Половината от складовете за дървесина в Ботевградско са с нарушения. Това показват данните от проверките на регионалната дирекция по горите през последните два дни. Проверени са общо 12 обекта за дървесина в общината, които се намират в селата Врачеш, Скравена и Трудовец. При половината от тях са констатирани нарушения.</p>
<p>
	В четири от случаите системата за видеонаблюдение не е работила. Един от тези складове дори е със забрана за работа за три дни, тъй като там камери въобще нямало.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
