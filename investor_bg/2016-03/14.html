

	<div class="art">
		<div id="article_text" class="s4" itemprop="articleBody">
			
			
			<p>
	<strong>Глобите на КАТ вече ще се плащат по интернет</strong></p>
<p>
	В. Сега</p>
<p>
	Глобите по фишове и актове на КАТ ще могат да се плащат по интернет. Системата трябва да заработи от следващия месец, съобщиха пред &quot;Сега&quot; източници от вътрешното министерство. Освен тези две услуги МВР ще пусне и още 34 електронни. Повечето от тях обаче ще достигнат до малко граждани, тъй като ще се изисква електронен подпис. Плащането на глоби обаче ще се прави без него и ще е достъпно за всички.</p>
<p>
	Заявка за издаване на лична карта, шофьорска книжка и паспорт ще се прави онлайн само ако са изгубени или повредени. За първо издаване и когато валидността е изтекла, ще се ходи в полицейското управление, тъй като тогава се изисква сваляне на биометрични данни. Освен това КАТ ще издава електронно удостоверения за отнети контролни точки и наложени наказания. Този тип справки често се изискват при започване на работа. Друга услуга ще е издаването на удостоверение за собственост на МПС. Такъв документ се използва например пред данъчните като доказателство, че не се дължи данък, тъй като колата е с нов собственик или бракувана.</p>
<p>
	<strong>Програма &quot;Конкурентоспособност&quot; ударно харчи 2 млн. лв. за реклама</strong></p>
<p>
	В. Сега</p>
<p>
	Първите пари по новата програма &quot;Иновации и конкурентоспособност&quot; още не са стигнали реално до фирмите кандидатки, но ударното харчене за реклама вече започна. В първите месеци на тази година - края на януари и началото на февруари, ресорното министерство на икономиката е обявило поръчки за близо два милиона лева.</p>
<p>
	С тези пари ще бъдат организирани информационни дни и ще бъдат направени рекламни сувенири - чанти за лаптоп, флашки, химикалки, ключодържатели, тефтери, шапки, топки, тениски и др. Ще бъдат изработени и специални визитки за чиновниците от управляващия орган с логото на самата програма. Поръчките за рекламни материали и конференции са общо четири. Най-парадоксалното е, че за да се види дали и доколко успешна е била програмата в предходния програмен период, ще бъдат дадени 500 000 лева.</p>
<p>
	<strong>Парите от еврофондовете за първите 4 екопроекта се чакат до няколко месеца</strong></p>
<p>
	В. Сега</p>
<p>
	През тази година най-сетне ще тръгнат първите проекти с европейско финансиране от новия програмен период 2014 - 2020 г. по &quot;Околна среда&quot;. Това стана ясно от думите на министър Ивелина Василева, която заяви пред &quot;Сега&quot;, че очаква първите водни проекти да бъдат одобрени до няколко месеца.</p>
<p>
	Става дума за водните проекти на четири от големите градове - Пловдив, Добрич, Асеновград и Плевен. Те са на обща стойност малко над 400 милиона лева. Всъщност, освен проекта на Добрич, другите три са стари. Процедурите за тях тръгнаха в предишния програмен период - 2007 - 2013 г., но заради дълго съгласуване с Европейската комисия договори не бяха подписани. Очаква се в началото на лятото да започне реална работа по изпълнението на проектите в тези общини.</p>
<p>
	<strong>Изнесоха 1,6 млрд. в търсете на доходност</strong></p>
<p>
	В. Стандарт</p>
<p>
	Инвестициите на българските граждани и бизнес зад граница се увеличават в търсене на по-добра доходност. Причината за това са падащите лихви по банковите депозити, повечето от които са под 1% годишно. Към края на декември 2015 г. активите, управлявани от местните и чуждестранните инвестиционни фондове, които осъществяват дейност в България, възлизат на 2,216 млрд. лв., сочат данните на БНБ. В тези фондове средствата си влагат застрахователи и пенсионни фондове, както и отделни граждани и фирми, които търсят алтернатива на банковите депозити.</p>
<p>
	Активите на инвестиционните фондове за година се увеличават с 258,3 млн. лв., или с 13,2%. 1,6 млрд. лв. от управляваните от тези фондове средства са инвестирани зад граница, сочат изчисления на &quot;Стандарт&quot; на база на данните на БНБ. Вложенията на фондовете в чужбина за година скачат с 319 млн., или с 24,8%. В същото време вложенията на местните фондове в банкови влогове се свиват със 100 млн. лв. Явно наред с нарастващите влогове в банките, все повече български компании и граждани търсят алтернатива и влагат парите си в инвестиционни фондове. Самите фондове пък изнасят голяма част от набраните средства от своите клиенти зад граница в търсене на по-изгодни инвестиции.</p>
<p>
	Към края на 2015 г. вложенията на български компании и граждани в чуждестранни инвестиционни фондове са 1,421 млрд. лв. За година те нарастват с 266,2 млн. лв. (23%).</p>
<p>
	<strong>България изнася все повече машини и авточасти</strong></p>
<p>
	В. Капитал Daily</p>
<p>
	Износът на България расте с 5.2% през миналата година и достига рекордно високо ниво - зад граница са продадени стоки за 45.5 млрд. лв. Увеличението идва от търговията с Европа. Най-добрата новина е, че голям растеж има точно при продуктите с добавена стойност - машини, апарати, авточасти, електроника. Тази група вече няколко години е лидер в износа, като изпреварва други най-продавани стоки като горива, метали и зърно. Точно при тези суровини миналата година има спад, но той е ценови и идва от международните пазари. Минус има и във фармацията заради проблемите в Русия и Украйна.</p>
<p>
	<strong>Държавата разпределя над 4 млн. лв. между 82 общини</strong></p>
<p>
	В. Новинар</p>
<p>
	Допълнителни разходи от над 4,21 млн лв. иска просветното министерство. Това става ясни от постановление на Министерския съвет, публикувано за обществено обсъждане. Парите ще бъдат дадени на общо 82 общини.<br />
	В мотивите на документа е записано, че средствата са за подпомагане на извънучилищните педагогически учреждения. Такива са общинските образователни центрове, като пари ще има и за онези общини, където има астрономически обсерватории.</p>
<p>
	Най-много прибира Столичната община - около 760 000 лв., следвана от Варна с над 391 000 лв., а трети е Пловдив, който получава от държавата 249 000 лв. Бургас взима 222 000 лв., Русе - 213 000 лв., а Плевен около 169 000 лв. Най-малката сума е 1325 лв. и тя е предназначена за общините Габрово и Димитровград.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
