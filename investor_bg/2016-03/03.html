

	<div class="art">
		<div id="article_text" class="s4" itemprop="articleBody">
			
			
			<p>
	<strong>Много ви здраве</strong><br />
	<em>в. Капитал</em></p>
<p>
	С пари, връзки и по милост &ndash; все още това са трите най-бързи начина да получиш внимание, качествена и понякога дори напълно безплатна здравна услуга в България.<br />
	Почти няма пациент, доволен от състоянието на здравната система, опашките, бумащината и допълнителните средства, които трябва да отделя над здравните вноски за прегледи, изследвания и лекарства.</p>
<p>
	Няма и лекар, който да е щастлив от базовото заплащане в системата &ndash; един преглед по здравна каса струва по-малко от килограм качествено сирене &ndash; 9 лева, а средната заплата на лекар със специалност в държавна болница е 650 лв. за основа. Докато посещение във фризьорски салон в столицата може да стигне и 90 лв., за половината от тази сума всеки може да бъде прегледан в частния кабинет на повечето лекари-професори в България. Прочее, платените прегледи и изследвания важат и за децата, за които уж държавата обещава безплатно здравеопазване.</p>
<p>
	<strong>Кой ще защитава конкуренцията</strong><br />
	<em>в. Капитал</em></p>
<p>
	Ако някой е очаквал, че с избора на нов състав на Комисията за защита на конкуренцията (КЗК) тя ще придобие нова сила за борба с монополите, ще стане независима и няма да мачка едни за сметка на други фирми, внесените тази седмица от депутатите кандидатури за председател и членове на ключовия регулатор силно ще го разочароват. Повечето нямат опит в областта, личностите със силни и доказани позиции по въпросите на конкуренцията са кът, а някои имат направо спорни биографии.</p>
<p>
	Така, макар краят на близо 13-годишната &quot;ера&quot; на удобния на всяка власт сегашен председател Петко Николов да се посреща с облекчение, бъдещият състав на КЗК не дава много повод за оптимизъм, че всесилният регулатор ще бъде независим от волята на политиците орган.</p>
<p>
	<strong>Лятото на бързия интернет</strong><br />
	<em>в. Капитал</em></p>
<p>
	Бързият интернет идва. Буквално. Ако сега под една трета от мобилните абонати - тези на &quot;Теленор&quot;, имат опция да ползват мрежи от четвърто поколение (4G), в средата на годината клиентите и на другите два оператора от голямото трио - БТК и &quot;Мобилтел&quot;, ще предлагат услугата. Извън заявката им регулаторът също напредва в операцията по предоставяне на нужните им честоти. Сега тече разместване, което до април ще е приключило, и така през май компаниите ще получат спектър.</p>
<p>
	Тогава ще трябва да платят на държавата 56 млн. лв. Отделно са многомилионните инвестиции в изграждането на мрежата. &quot;Теленор&quot; обаче вече го направи, така че за БТК и &quot;Мобилтел&quot; остава задачата да скъсят разстоянието, за да не загубят най-платежоспособните си клиенти. За младите оператори - &quot;Булсатком&quot; и &quot;Макс телеком&quot;, задачата ще е още по-трудна. Те нямат многобройна маса клиенти и постоянен приход от тях, така че големите разходи ще им тежат повече. Това вече се видя и със закъснението в плащането на таксата за вече ползваните честоти от &quot;Макс&quot;.</p>
<p>
	<strong>Видеозаписите ще станат доказателства в съда</strong><br />
	<em>в. Сега</em></p>
<p>
	С промени в Наказателно-процесуалния кодекс (НПК) записите от охранителните камери най-после ще станат доказателства в съда. Това стана ясно вчера от изявление на правосъдния министър Екатерина Захариева. Тя уточни, че преди те да станат веществени доказателства в досъдебното производство и после в съдебния процес, ще минават през щателна проверка дали не са манипулирани. И ако не са - ще стават доказателства. Правосъдното министерство вече е почти готово с проектопромяната, която трябва да мине първо през правителството и през парламента.</p>
<p>
	Години наред и без никакво логично обяснение записите от камерите в и около магазини, банки, ведомства, предприятия, офиси на фирми не можеха да се ползват в съда. На практика в наказателния процес не могат да се използват дори записите от охранителните камери на МВР. Обичайно обяснението е, че записите може да бъдат манипулирани, че едва ли не с престъпление се доказва престъпление, че може да има разправа между хората.</p>
<p>
	<strong>Прокурори протестират: Няма шпицкоманда</strong><br />
	<em>в. Стандарт</em></p>
<p>
	26 прокурори и следователи настояват да бъдат изслушани от Етичната комисия на ВСС по повод твърденията на колегата им Бойко Атанасов за шпицкоманда в прокуратурата. Кадровиците са поканили Атанасов за изслушване на 7 март, а по искане на обвинител номер 1 Сотир Цацаров бе образувана проверка на твърденията на следователя. В писмо до ВСС прокурорите и следователите определят твърденията на колегата си за дълбоко неверни, несъдържащи конкретика. Те са проверили значението на думата &quot;шпицкоманда&quot; в Уикипедия и установили, че това са &quot;хора със садистични наклонности, често сред тях има и криминални престъпници, убийци и т.н.</p>
<p>
	<strong>Шефове отговарят за данъците на фирмата</strong><br />
	<em>в. Стандарт</em></p>
<p>
	Данъчните събират задължения към хазната на фирми от личните пари на техните шефове. Освен това търговски партньори на измамници също попадат под ударите на Националната агенция за приходи. Съгласно Данъчно-осигурителния процесуален кодекс, членовете на органите на управление са солидарно отговорни за дълговете на фирмата, възникнали вследствие неподаване на декларации за данъци или осигуровки. Когато шефовете на фирми с големи задължения са извършили действия, които осуетяват събирането на налозите, или прехвърлят компанията на хора без никакви доходи или имущество, също отговарят солидарно за задълженията, заявиха от НАП.</p>
<p>
	През 2015 г. ревизорите от НАП-София са открили 239 производства за търсене на солидарна отговорност от трети лица за неплатени данъци и осигуровки. В резултат от приключилите ревизии са разкрити задължения към бюджета в размер на 18,7 млн. лв. Част от ревизиите са свързани с укриването на ДДС. Според Закона за данък върху добавената стойност, ДДС може да се търси и от доставчика, и от закупилия стоката или услугата, ако ревизорите докажат, че получателят е знаел или е бил длъжен да знае, че данъкът няма да бъде внесен.</p>
<p>
	<strong>Халкидики и Тасос хит за празниците</strong><br />
	<em>в. Стандарт</em></p>
<p>
	Голямото пътуване за празничните дни започна. Въпреки че мнозина се заричаха да не ходят в Гърция заради блокадата на границата от страна на фермери, се оказа, че напливът на юг е огромен. Българите за поредна година предпочитат да празнуват националния празник Трети март на Халкидики, в Солун и на остров Тасос. Поради тази причина от днес пратиха още граничари и митничари на Кулата и Илинден, където се очакват опашки от автомобили. Според данни на туроператорите още от края на миналата седмица, след като се разбра, че блокадата на границата пада, са заваляли обаждания за резервации на хотели в северната част на Гърция за дните от 3 до 7 март.</p>
<p>
	<strong>Пускат безплатни магистратури за учители</strong><br />
	<em>в. Новинар</em></p>
<p>
	Фондация &quot;Заедно в час&quot;, Министерството на образованието и науката (МОН) и Пловдивският университет &quot;Паисий Хилендарски&rdquo; стартират две нови магистърски програми за професионална квалификация &ldquo;учител&rdquo;, които ще са напълно безплатни, съобщиха от &bdquo;Заедно в час&ldquo;. &bdquo;Проектът цели да привлече повече хора в учителската професия и да обучи за ефективна работа в училище специалисти от различни професионални области, които нямат придобита квалификация за учител&ldquo;, обясниха те.</p>
<p>
	По думите им програмите ще са в няколко елемента &ndash; предварителен подбор, засилено едногодишно практическо обучение в реална училищна среда, обучение по нови дисциплини &ndash; развиване на умения за 21 век на учениците, работа с родители, работа с нови технологии в класната стая, управление на проекти и други.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
