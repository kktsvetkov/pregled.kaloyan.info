

	<div class="art">
		<div id="article_text" class="s4" itemprop="articleBody">
			
			
			<p>
	<strong>Липсата на съгласие и приемственост бави реформите</strong></p>
<p>
	<em>в. Сега</em></p>
<p>
	Доброто управление и социалната интеграция остават основните предизвикателства пред България. Това сочи доклад на авторитетната немска фондация &quot;Бертелсман&quot;, която следи и оценява прехода към демокрация и пазарна икономика в 129 страни по света. Документът обхваща периода 1 февруари 2013 г. - 31 януари 2015 г., който съвпада с края на управлението на първото правителство на ГЕРБ и кабинета на Пламен Орешарски. Оценката на фондацията е за дълбока политическа нестабилност, липса на приемственост в държавното управление и слаб прогрес в реализацията на вътрешно- и външнополитическите цели.</p>
<p>
	Според доклада за първи път от началото на века страната изпада в политическа нестабилност и това &quot;води до липса на консенсус, който прави трудно, ако не и невъзможно, преследването на дългосрочни цели&quot;. Главоломно спада доверието в публичните институции заради излезлите наяве множество случаи на корупция и конфликт на интереси, които доказват &quot;масирано пилеене на публични ресурси&quot;.</p>
<p>
	<strong>Видеозаписите ще станат доказателства в съда</strong></p>
<p>
	<em>в. Сега</em></p>
<p>
	С промени в Наказателно-процесуалния кодекс (НПК) записите от охранителните камери най-после ще станат доказателства в съда. Това стана ясно от изявление на правосъдния министър Екатерина Захариева. Тя уточни, че преди те да станат веществени доказателства в досъдебното производство и после в съдебния процес, ще минават през щателна проверка дали не са манипулирани. И ако не са - ще стават доказателства. Правосъдното министерство вече е почти готово с проектопромяната, която трябва да мине първо през правителството и през парламента.</p>
<p>
	<strong>Отдалечените болници ще са с гарантирани пари от НЗОК</strong></p>
<p>
	<em>в. Сега</em></p>
<p>
	Достъпът на населението до болниците в отдалечени и трудно достъпни райони ще бъде гарантирано, тъй като за тях няма да важат общи критерии, по които здравната каса ще избира с кои лечебни заведения да работи от 1 април. Това съобщиха от правителствената пресслужба, след като кабинетът прие наредбата на здравното министерство за критериите и реда за избор на лечебни заведения за болнична помощ, с които НЗОК ще сключва договор.</p>
<p>
	<strong>Затварят за час &quot;Кулата&quot; заради съвместните учения</strong></p>
<p>
	<em>в. Стандарт</em></p>
<p>
	Във връзка с планираното съвместно учение &quot;Граница 2016&quot; в събота, в рамките на час, ще се наложи временно затваряне на ГКПП &ndash; Кулата за преминаване на моторни превозни средства, информират от пресцентъра на МВР.</p>
<p>
	Очакваният интервал ще е от 11 до 12 часа, след което пропускателният режим на граничния пункт ще бъде изцяло възстановен.</p>
<p>
	<strong>Вдигат такса &quot;крава&quot; в Рила и Пирин</strong></p>
<p>
	<em>в. Новинар</em></p>
<p>
	Почти 50 пъти повече ще плаща всеки стопанин, който иска да пасе добитъка си в защитени територии, каквито са националните паркове. Това предвижда проект на постановление на кабинета. Той е по предложение на екоминистерството и с него се променят тарифите за ползване.</p>
<p>
	В мотивите си ведомството посочва, че действащите такси са от 2000 г., а за времето от 15 години сумите вече не са актуални. Ниската цена за ползване на пасища през последните години пък е довела до значителен ръст на животновъдите, които искат да ползват пасища в националните паркове. В момента цената за един декар е около 8 стотинки.</p>

			<div style="display: block; clear: both; padding-top: 10px;"><i>По статията работи: <a href="znvygb:fivyra.xbyri@vairfgbe.ot" id="worker_creator_email">Свилен Колев</a></i></div>		</div>
	</div>

	<!-- Mobile payment branding -->
	
	
