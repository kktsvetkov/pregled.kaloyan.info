

	<div class="art">
		<div id="article_text" class="s4" itemprop="articleBody">
			
			
			<p>
	<strong>Битката сред търговците на ток вади нови големи играчи</strong><br />
	<em>в. Капитал Daily</em></p>
<p>
	Борбата за клиенти на свободния пазар на електроенергия набира скорост, като данните обаче все още са оскъдни за това дали има сериозно разместване на пазара и кои са основните печеливши. Един от най-добрите индикатори, които са публично достъпни, са обществените поръчки, обявени основно от държавните и общинските предприятия и институции. Те показват, че освен обичайните заподозрени - енергийните търговци на трите ЕРП-та, на пазара сериозно са навлезли &quot;Мост енерджи&quot; и &quot;Енерджи съплай&quot;. Данните на регистъра на Агенцията за обществени поръчки не са съвсем надеждни, тъй като в договорите има много условности с малки букви, които променят конкретните числа, но все пак отразяват тенденцията на пазара.</p>
<p>
	Един от най-агресивните търговци на пазара е &quot;Мост енерджи&quot;. Последната голяма сделка, която сключи, е с НДК през февруари. Двегодишният договор е на стойност 2.145 млн. лв., а посоченото количество енергия, което трябва да бъде доставено, е 12 500 мегаватчаса, като в документите се прави уговорка, че то е ориентировъчно и може да е по-малко или повече. Ако се вземат посочените количества, излиза, че за мегаватчас НДК трябва да плаща 170 лв. с включени мрежови разходи, такса &quot;задължение към обществото&quot; и разходи за балансиране. За сравнение, преди това НДК е плащал годишно по 3 млн. лв. за доставката на електроенергия.</p>
<p>
	<strong>МВР пуска нова поръчка свързана с издаването на лични документи</strong><br />
	<em>в. Капитал Daily</em></p>
<p>
	След като правителството отмени мегапоръчката на Министерството на вътрешните работи (МВР) за изграждане на нова &quot;фабрика&quot; за печатане на лични документи, сега силовото ведомство ще трябва да удължава старата, за да може да продължи да ги издава. Причината е, че в средата на април изтича седемгодишният договор с българското подразделение на &quot;Сименс&quot;, което е натоварено с поддръжката и изпълнението на целия технологичен процес по издаване на паспорти досега. След като това се случи, реално МВР може да изпадне като в ситуацията с регистрационните табели &ndash; да не може да печата и предава лични документи.</p>
<p>
	Поради това сега силовото ведомство пуска нова обществена поръчка на стойност 20.6 млн. лева без ДДС, в която да удължи следгаранционната поддръжка на техниката, необходима за издаване на паспорти. Тя е за срок от една година с опция за удължаване с още една. Последното е направено, в случай че скоро не се стигне до крайно решение дали ще се подменя цялата концепция по печатането на документи за самоличност и те да се издават на едно място, или ще се разчита на досегашната система това да се прави във всеки областен център.</p>
<p>
	<strong>3 пъти са намалели разрешенията за подслушване в София</strong><br />
	<em>в. Сега</em></p>
<p>
	Софийският градски съд (СГС) е разрешил три пъти по-малко използване на специални разузнавателни средства (СРС) през 2015 г., отколкото през предходната година, става ясно от доклада му. Причината за по-малкия брой не се дължи главно на съда, макар че има повишение и на отказите. МВР, прокуратурата и специалните служби просто са подали по-малко искания за подслушване, следене, филмиране, ровене в кореспонденция, доверителни сделки, агенти под прикритие и др.</p>
<p>
	В СГС са постъпили 1190 искания по закона за СРС. Дадени са 939 разрешения. Това означава, че в 251 случая съдът е отказал прилагането на специалните средства. За сравнение през 2014 г. са дадени 3549 разрешения и са постановени само 30 отказа. През 2013 г. пък са дадени 4324 разрешения, а отказите са едва 20.</p>
<p>
	<strong>&quot;Синята зона&quot; в София се разширява с 200 места заради метрото</strong><br />
	<em>в. Сега</em></p>
<p>
	Близо 200 нови места за платено паркиране ще се появят в центъра на София, а причината са промените в движението от Попа до Петте кьошета, които влизат в сила от 27 март заради строежа на метрото. От думите на зам.-кмета по транспорта Любомир Христов стана ясно, че закриването на близо 100 паркоместа на Попа и Петте кьошета ще бъде обезпечено с откриването на близо два пъти повече в няколко участъка на бул. &quot;Патриарх Евтимий&quot; - северното платно от ул. &quot;Цар Самуил&quot; до бул.&quot;Христо Ботев&quot;, южното платно от ул. &quot;Цар Самуил&quot; до бул. &quot;Скобелев&quot;, северното платно от ул. &quot;Хан Крум&quot; до ул. &quot;6 септември&quot;, северното платно от ул. &quot;6 септември&quot; до ул. &quot;Г.С. Раковски&quot; и от бул. &quot;Витоша&quot; до ул. &quot;Фритьоф Нансен&quot;. Местата ще бъдат там в продължение на година и четири месеца, докато трае строителството на метрото в участъка му по бул. &quot;Патриарх Евтимий&quot;.</p>
<p>
	Заради строежа на метростанцията при НДК и при Попа затворен за движение от неделя ще е бул. &quot;Патриарх Евтимий&quot; между бул. &quot;Витоша&quot; и ул. &quot;Княз Борис I&quot; и от Попа до ул. &quot;Хан Крум&quot;. Достъпът до булеварда ще бъде през преките му за автомобили, но за пешеходци ще има обособена зона. Напълно функциониращо ще е движението по ул. &quot;Г. С. Раковски&quot;, бул. &quot;Витоша&quot;, ул. &quot;Фритьоф Нансен&quot; и ул. &quot;6 септември&quot;.</p>
<p>
	<strong>46 университета признават матурата</strong><br />
	<em>в. Стандарт</em></p>
<p>
	46 от общо 51 български университета признават резултатите от матурата по един или друг начин. Просветното министерство публикува на сайта си списък с висшите училища и специалностите, за които се приема резултатът от държавните зрелостни изпити. В някои от вузовете обаче има изискване за явяване на допълнителен изпит, а в други матурата важи с по-нисък коефициент от кандидат-студентския изпит.</p>
<p>
	С матура не може да се кандидатства в така наречените регулирани професии - медицина, фармация, право. Софийският университет приема със задължителен изпит в седем от своите общо 104 специалности. Само с матура не можеш да кандидатстваш в право, медицина, фармация, международни отношения, както и трите специалности на журналистическия факултет - журналистика, връзки с обществеността и книгоиздаване.</p>
<p>
	<strong>Правят два кампуса в Студентски град</strong><br />
	<em>в. Стандарт</em></p>
<p>
	Два кампуса ще бъдат направени в Студентски град, заяви пред студентските съвети столичният кмет Йорданка Фандъкова днес. По нейните думи с устройствения план на района са предвидени 11 кампуса, но за останалите собствениците на терени там обжалват. Става дума за територии, които ще бъдат спасени от ново застрояване. Освен общежития ще има градинки, паркинги, спортни съоръжения.</p>
<p>
	Единият кампус е в района на УНСС, а другият - около блоковете от първи до четвърти в района на Техническия и Минно-геоложкия университет. Студентите поискаха полицейско управление и кабинет на Спешна помощ на територията на Студентски град, както и видеонаблюдение. Те настояха също да бъде оправено осветлението, тъй като в момента половината от лампите там не светят, а другата половина осветяват съвсем слабо. Представиха и резултати от анкета, според която голяма част се страхуват да минават вечер през Студентски град.</p>
<p>
	<strong>МВнР ще координира работата по кандидатурата на Ирина Бокова</strong><br />
	<em>в. Стандарт</em></p>
<p>
	Във външно министерство днес ще бъде представен екипът за координация на работата по кандидатурата на България. Настоящият генерален директор на ЮНЕСКО Ирина Бокова беше номинирана за Генерален секретар на ООН с писмо от министъра на външните работи през февруари на базата на решение на Министерски съвет от мандата на Пламен Орешарски.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
