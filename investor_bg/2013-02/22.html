

	<div class="art">
		<div id="article_text" class="s4">
			
			
			<p>
	<strong>Правителството си тръгва, проблемите за решаване остават&nbsp;</strong></p>
<p>
	в. Капитал Daily</p>
<p>
	&quot;Правителството си тръгва, проблемите за решаване остават&quot;, каза президентът Росен Плевнелиев малко след като в Народното събрание беше гласувана оставката на кабинета &quot;Борисов&quot;. Според Плевнелиев, на когото предстои да проведе процедурата по съставянето на служебен кабинет до изборите, отговорното поведение на управляващите от ГЕРБ е било да довършат мандата си.</p>
<p>
	Той припомни изказаната във вторник позиция в тази посока от министър-председателя Бойко Борисов и добави, че е бил изненадан от решението му на другия да подаде оставката на кабинета.</p>
<p>
	<strong>До вторник казват с колко пада тока</strong></p>
<p>
	в. Стандарт</p>
<p>
	В началото на следващата седмица ще има яснота с колко процента Държавната комисия за енергийно и водно регулиране ще намали извънредно цените на тока. Както стана ясно преди два дни, за да бъде изпълнена заповедта на Бойко Борисов тарифите за потребителите на ел.енергия да бъдат свалени, в ДКЕВР трябва да постъпят заявления от държавните компании НЕК и Електроенергийния системен оператор. И двете дружества вече няколко дни работят усилено и изчисляват откъде да дойде намалението.</p>
<p>
	Въпреки напрегнатата ситуация в момента, от ЕСО обещаха да работят над сметките дори и през почивните дни събота и неделя.</p>
<p>
	<strong>Започват проверки за вода в пилешкото</strong></p>
<p>
	в. Стандарт</p>
<p>
	Масирани проверки за наличие на вода в пилешкото месо стартира Българска агенция по безопасност на храните. В търговската мрежа вече не трябва да има продукти с допълнително влагани водни разтвори.</p>
<p>
	Изтече гратисният период от един месец, даден на търговците за спазване на новите изисквания. Проверки вече се правят в магазинната мрежа и в заведенията за обществено хранене. Ако съдържанието на вода в пилешкото е над 4,3%, глобата за производителите е 10 000 лв., а за търговците - 5000 лв.</p>
<p>
	<strong>Хотели никнат като гъби в Добринище</strong></p>
<p>
	в. Стандарт</p>
<p>
	Хотели никнат като гъби в Добринище. Над 20 сгради за гости и финландско вилно селище посрещат туристи в курорта. Заради Пирин планина и множеството минерални извори инвеститорският интерес в последните години е много сериозен към нашето населено място, твърдят местните хора. А той е предизвикан от наплива на туристи от страната и чужбина. Легловата база вече е над 2500 легла.</p>
<p>
	В планинското градче има хотелски комплекси за всеки джоб &ndash; от по-скромните семейни хотели до луксозните, които са 4 звезди. Във всяка една къща пък има стаи за гости. Минералната вода привлича хора от целия регион насам, защото лекува куп болежки, споделят жителите на Добринище. Доста туристи, най-вече чужденци, пътуват от Банско, за да се потопят в термалните извори, градът е само на 7 км от зимния курорт.</p>
<p>
	<strong>&quot;Тракия&quot; може да зацикли</strong></p>
<p>
	в. Стандарт</p>
<p>
	Оставката на правителството и предсрочните избори могат да се окажат препъникамък за довършването на магистрала &quot;Тракия&quot;. Последната отсечка от аутобана първоначално трябваше да е завършена през февруари. Заради сурови зимни условия и слаби почви срокът за изграждане на отсечката между Ямбол и Карнобат бе удължен до 31 май.</p>
<p>
	Пътната агенция сключи с изпълнителя на аутобана &quot;Тракия IV&quot; анекс, според който изграждането се оскъпява заради укрепване на слабите почви. Подизпълнители от месеци обаче протестират, че избраният изпълнител не им превежда пари за наетата техника и свършената работа, въпреки че пътната агенция плаща редовно за свършената работа. Заради оставката на кабинета обаче не е ясно дали плащанията към изпълнителя ще се извършват редовно.</p>
<p>
	<strong>На ход са електронната търговия и мобилните сайтове</strong></p>
<p>
	в. Новинар</p>
<p>
	Водещите тенденции в уеб дизайна и дигиталния маркетинг през 2013 г. ще са електронната търговия, навлизане на мобилни сайтове, изграждане на графично издържани и функционални уеб страници, както и публикуване на качественото съдържание, посочва Vesti.bg. Това е годишната прогноза на дигиталната агенция eDesign за развитието на уеб бранша в България.</p>
<p>
	Ако преди година инвестирането във Фейсбук кампании изглеждаше перспективно, днес този канал е твърде експлоатиран и все по-малко интересен, смятат експертите.</p>
<p>
	<strong>Солени глоби за 8000 фирми в Бургас</strong></p>
<p>
	в. Новинар</p>
<p>
	Повече от 8000 фирми в община Бургас ще бъдат глобени, тъй като все още не са подали данъчните си декларации за 2011 г. Някои от компаниите са &quot;пропуснали&quot; да подадат документи за дейността си за 2010 г. към Националната агенция по приходите (НАП).</p>
<p>
	В тези случаи размерът на санкциите е двоен, като минималната глоба е 500 лв. за фирмата и 200 лв. за нейния управител. Срокът за плащане на годишния корпоративен данък за фирмите е до 1 април, съобщават от местното териториално поделение на НАП.&nbsp;</p>
<p>
	<strong>Парламентът наложи мораториум за строежи в базата на НСА в Несебър</strong></p>
<p>
	в. Сега</p>
<p>
	В разгара на събитията около оставката на кабинета парламентът все пак е успял да наложи мораториум върху строителството в учебната база на НСА в Несебър, похвалиха се от спортната академия.</p>
<p>
	Според гласуваното от депутатите решение в срок от 5 г. ще бъде забранено извършването на каквито и да било разпоредителни сделки с 27 имота, реституирани на територията на учебната база. Мораториумът включва и забрана за строителство, както и за издаване на нови разрешения за строеж, спира се изпълнението и на влезли в сила подродбни устройствени планове и техните изменения. Мораториумът обаче допуска едно изключение - започнал строеж върху имот в непосредствена близост до плажа. Имотът, който се изключва от забраната, е от 6 дка.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	