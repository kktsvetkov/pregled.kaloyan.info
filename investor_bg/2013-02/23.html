

	<div class="art">
		<div id="article_text" class="s4">
			
			
			<p>
	<strong>Депутатите имат четири дни за промени в енергетиката и опазването на природата</strong></p>
<p>
	<em>в-к Капитал Daily</em></p>
<p>
	След три часа консултации при президента Росен Плевнелиев, представителите на парламентарните партии без &quot;Атака&quot; решиха, че потенциалът на действащото Народно събрание е изчерпан. Нито една от тях няма да изпълни мандата за съставяне на нов кабинет, след като оставката на правителството на Бойко Борисов беше гласувана в четвъртък. Процедурата обаче ще бъде извървяна - Плевнелиев ще покани последователно ГЕРБ, БСП и ДПС, макар всички да са наясно, че това е формално. Изборите ще са в края на април или началото на май.</p>
<p>
	&quot;Вървим към служебно правителство&quot;, обяви президентът след края на разговорите. Народното събрание ще работи до края на седмицата (пленарните заседания са в сряда, четвъртък и петък, ще има извънредно и във&nbsp; вторник), и след това ще бъде разпуснато. Дотогава президентът настоява да бъдат гласувани промените в закона за енергетиката, за енергийната ефективност и за черноморското крайбрежие.</p>
<p>
	<strong>Поредна подготовка за продажба на &quot;Юрий Гагарин&quot;</strong></p>
<p>
	<em>в-к Капитал Daily</em></p>
<p>
	Пловдивската фабрика &quot;Юрий Гагарин&quot;, специализирана в отпечатването на опаковки и помощни материали, предимно за цигарената индустрия, е на път да се превърне в шампион по провалени общи събрания около евентуалната й продажба.</p>
<p>
	Само през последното тримесечие на 2012 г. не се състояха четири свикани събрания, на които се предвиждаше смяна в управлението, а оттам и както сочат слуховете сред работещите в дружеството, и в собствеността. Причината е, че не присъстваше мажоритарният акционер &ndash; &quot;Баранко&quot;, собственост на регистрираното на Британските Вирджински острови Westwood Invest Limited, зад което се предполага, че стоят Цеко Минев и Ивайло Мутафчиев - собствениците на основния кредитор на фабриката - Първа инвестиционна банка. Управител на &quot;Баранко&quot; е Владимир Бонев - бивш изпълнителен директор на фалиралата Кредитна банка и на &quot;София ленд&quot;, което също се свързваше неофициално с ПИБ.</p>
<p>
	<strong>Еврочиновник разкритикува остро България за еврофондовете</strong></p>
<p>
	<em>в-к Сега</em></p>
<p>
	България изпреварва само Кипър по инвестиции в наука и ако следващият кабинет не промени това, ще трябва да се примирите, че няма да развивате наука, а българските учени, които и сега работят в други държави, никога няма да се върнат. Сега е моментът България да реши каква страна иска да бъде - работилницата на Европа, туристическа държава, център за наука и развойна дейност или от всичко по малко.</p>
<p>
	<strong>Аню Ангелов готви шефа на кабинета си за висш държавен служител</strong></p>
<p>
	<em>в-к Сега</em></p>
<p>
	Падането на правителството предизвика разместване по висшите етажи на военното министерство. Шефът на кабинета на военния министър Аню Ангелов - Йордан Божилов, се готви да стане най-висшият чиновник във ведомството - постоянен секретар. Той ще замени на този пост Николай Милков, който отива на работа във външно министерство, научи &quot;Сега&quot; от източници от МО. Вчера премиерът Бойко Борисов е подписал молбата за напускане на Милков.</p>
<p>
	<strong>411 оръжейника напуснаха ВМЗ-Сопот</strong></p>
<p>
	<em>в-к Стандарт</em></p>
<p>
	411 души от ВМЗ-Сопот са се регистрирали на борсата до 21 февруари, съобщиха от социалното министерство.</p>
<p>
	1341 служители от оръжейниците пък са минали през постоянните и мобилните приемни, за да потърсят нова работа. Голяма част от работниците са предпочели да получават обезщетения за безработица.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:oblpub.cbcbi@vairfgbe.ot" id="worker_creator_email">Бойчо Попов</a></i></div>		</div>
	</div>

	<!-- Mobile payment branding -->
	
	