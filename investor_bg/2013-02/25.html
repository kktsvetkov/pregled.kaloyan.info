

	<div class="art">
		<div id="article_text" class="s4">
			
			
			<p>
	<strong>Пазарът на труда ще тегли българската икономика назад</strong></p>
<p>
	в. Капитал Daily</p>
<p>
	Бавен икономически растеж на фона на задълбочаващи се проблеми на пазара на труда очакват България през 2013 и 2014 г. Прогнозата е на Европейската комисия. Тя сочи растеж от 1.4 през тази година и 2% за 2014 г., а по предварителни данни през 2012 г. брутният вътрешен продукт е нараснал с 0.8%. Същите прогнози за България ЕК направи и през ноември, когато публикува предходния си доклад.</p>
<p>
	Базовият сценарий за Европейския съюз като цяло е икономически растеж от 0.1% и рецесия от 0.3% за еврозоната. За 2014 г. пък се очаква европейската икономика да нарасне с 1.6%, а БВП на еврозоната с 1.4%. Причината е, че въпреки подобрените условия на финансовите пазари данните за икономическата активност през четвъртото тримесечие на 2013 г. разочароват.</p>
<p>
	<strong>Защо намалението на тока може и да не е 8%</strong></p>
<p>
	в. Капитал Daily</p>
<p>
	Ден след като парламентът прие оставката на правителството на ГЕРБ, се оказа, че заръката на премиера Бойко Борисов цената на електроенергията да бъде намалена с 8% от 1 март няма да се изпълни. В петък председателят на регулатора (в оставка) Юлиана Иванова заяви, че е по-вероятно извънредно поевтиняване на тока да има от 1 април, отколкото от началото на март.</p>
<p>
	Пред журналисти Иванова заяви, че се очаква през март да се направят кардинални промени в модела на ценообразуване на цените на електроенергията, които ще позволят намаляването на цената на тока.</p>
<p>
	<strong>АЕЦ сваля цената на тока до 3,5%</strong></p>
<p>
	в. Стандарт</p>
<p>
	АЕЦ &quot;Козлодуй&quot; може да свали цената на тока най-много с 3,5 на сто, сочат изчисления на в. &quot;Стандарт&quot;. Откъде може да дойдат останалите 4,5%, за да се получи обещаното от премиера в оставка Бойко Борисов поевтиняване на тока с 8 на сто - засега на никого не е ясно.</p>
<p>
	АЕЦ &quot;Козлодуй&quot; произвежда годишно 16 млн. МВтч електроенергия, сочи сайтът на централата. 60% от това количество - 9,5 млн. МВтч, централата продава на регулирания пазар. Именно тези 9,5 млн. МВтч допринасят за сериозно намаляване на цената на микса от електроенергия, която потребяват всички битови и малки индустриални потребители с персонал под 50 души и годишен оборот до 19,5 млн. лв. Тези 9,5 млн. МВТч са около 38% от енергията за регулирания пазар.</p>
<p>
	<strong>Оставката на кабинета отлага приватизацията</strong></p>
<p>
	в. Стандарт</p>
<p>
	Оставката на кабинета отлага дълго подготвяни процедури за приватизация. Българска фондова борса-София (БФБ) и Агенция &quot;Дипломатически имоти в страната&quot; (АДИС) засега няма да бъдат продавани на частни инвеститори, научи &quot;Стандарт&quot;. Причината е липсата на политическа воля поради ситуацията, която назрява в страната, коментираха запознати.</p>
<p>
	По непотвърдена информация - заповедта за прекратяването на процедурата за приватизация на БФБ е разписана от принципала на борсата - Министерството на финансите. Това се случва броени дни преди очакваното официално обявяване на процедурата за продажба на фондовата борса, която понастоящем разполага с изготвени информационен меморандум, правен анализ и оценка. АДИС пък се отличава от останалите държавни дружества с доста апетитните си имоти, които привличат инвеститорския интерес.</p>
<p>
	<strong>25% по-евтини нощувки в Банско</strong></p>
<p>
	в. Стандарт</p>
<p>
	Все повече български туристи правят заявки за ваканция в курорта Банско. Причината е в намалението на цените на нощувките между 20 и 25% и влиза в сила от понеделник, 25 февруари. Близо 5000 нашенци, руснаци, украинци и гърци ще отдъхват в планинския град в началото на месец март.</p>
<p>
	&bdquo;Очакваме доста българи да ни посетят, правят се непрекъснато резервации и за националния празник на 3 март, и за Международния ден на жената на 8 март. Цената на двойната стая в тризвездните хотели падна от 60 на 50 лева, а в четиризвездните от 85 на 70 лева, в нея е включена и закуска. Ски центърът работи, сняг има достатъчно, предлагаме отлични условия за отдих в нашия курорт&rdquo;, заяви председателят на Туристическата асоциация в Банско Мариана Спасова.</p>
<p>
	<strong>Пътната агенция опроверга Борисов за магистралите</strong></p>
<p>
	в. Сега</p>
<p>
	Преди да хвърли оставката си, премиерът Бойко Борисов бе категоричен, че ако си отиде, българите могат да забравят за магистрала &quot;Тракия&quot;. &quot;Ако не изкараме мандата, &quot;Тракия&quot; няма да тръгне, мога да се обзаложа с вас. Ако остана на власт, май месец ще я пусна&quot;, заяви миналата седмица премиерът.</p>
<p>
	От Агенция пътна инфраструктура (АПИ) побързаха да опровергаят премиера, като казаха, че строителството на аутобана върви по график и &quot;Тракия&quot; се строи.</p>
<p>
	<strong>Вдигат таксите за вписване в енергийния регистър</strong></p>
<p>
	в. Сега</p>
<p>
	Някои от таксите, които сега се заплащат от фирмите, които се занимават с обследване на сгради за енергийна ефективност, се повишават. Това става ясно от проектонаредба на тарифата за таксите, които се събират от Агенцията за устойчиво енергийно развитие по закона за енергийната ефективност.</p>
<p>
	Проектът предвижда за вписване и промени във вече направената регистрация да се събират по 60 лв. вместо досегашните 50 лв. Най-голямото поскъпване обаче е за издаването на дубликат на удостоверенията за енергийни спестявания - досега услугата струваше 10 лв., но вече за нея ще се събират по 30. Не е ясно какво точно налага повишението, при положение че чиновниците нямат кой знае какви разходи по издаването на дубликат, освен принтирането му и поставянето на дата, подпис и печат. С 10 лв. до 30 лв. поскъпва и самото удостоверение.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	