

	<div class="art">
		<div id="article_text" class="s4">
			
			
			<p>
	<strong>Пат с цената на тока</strong></p>
<p>
	в. Стандарт</p>
<p>
	Като патова обяви ситуацията с цената на тока шефът на АЕЦ &quot;Козлодуй&quot; Валентин Николов. Причината е, че поради актуалните политически събития, няма законова основа за намаляването й. &quot;Без промени в Закона за енергетиката ДКЕВР не може да направи нищо, за да създаде нов микс и да обяви нова цена&quot;, каза Николов.<br />
	Възможността за намаляване на цената на тока преди 1 юли е в ръцете на НЕК, стана ясно от думите на Андон Роков от ДКЕВР. Според него юридически е възможно да има извънредно сваляне на цените, но за целта НЕК трябва да подаде заявление в регулатора.</p>
<p>
	<br />
	<strong>&quot;Мокрите&quot; пилета още са на пазара</strong></p>
<p>
	в. Сега</p>
<p>
	Въпреки че Министерството на земеделието и храните на два пъти удължи срока за продажба на пилешки продукти, съдържащи повече от 4.3% вода, част от бизнеса така и не успя да се настрои към новите правила. След като вчера изтече последната отсрочка за производителите и наредбата за влагане на вода в пилетата окончателно влезе в сила, по щандовете на големите магазини все още се намираха стоки, които не отговарят на изискванията.</p>
<p>
	Проверка на &quot;Сега&quot; в няколко от големите търговски вериги вчера откри, че върху етикетите на три марки пилешки продукти не е отбелязано точното количество на водата, макар да е споменато, че съдържат вода. При голяма част от продуктите изобщо не става ясно какво се съдържа в пилешкото.</p>
<p>
	<strong>Попълват Конституционния съд, зарязват Южен поток</strong></p>
<p>
	в. Стандарт</p>
<p>
	Преди да бъде разпуснат парламентът, депутатите ще попълнят квотата си в Конституционния съд. За поста е предложен зам.-шефът на ВКС Гроздан Илиев. Изборът му не търпи отлагане, тъй като сега работата на КС е блокирана. А резултати от избори могат да се обжалват само пред Конституционния съд. Така че при предстоящ извънреден вот няма как да липсва функциониращ съд.</p>
<p>
	Другият приоритет пред депутатите е да ратифицират споразумението с МВФ, заради което премиерът Бойко Борисов се ядоса на Симеон Дянков. Става въпрос за проекта на МВФ за преразпределение на квотите на страните членки. България трябва да внесе 160 млн. лева, които са заложени в бюджета. Дянков обаче се дърпал. До 15 януари 145 страни членки, заемащи 77,1% от общите квоти, ратифицирали проекта. Най-големият акционер в МВФ - САЩ, още не е и остава най-голямата пречка за реформата. Заради позицията на Дянков обаче Борисов трябвало да се обяснява на шефа на ЕК Жозе Барозу.</p>
<p>
	Депутатите няма да имат време за други важни проекти. Като например увеличаване от 7 на 11 на членовете на ДКЕВР и избирането им с мнозинство от 2/3 - поне 160 депутати. Няма да остане време и за ратифициране на споразумението за Южен поток. Както и за решение на Народното събрание по референдума за атомната енергия. Няма да бъде приет докрай и спорният закон за предучилищната дейност.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@vairfgbe.ot" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	