

	<div class="art">
		<div id="article_text" class="s4">
			
			
			<p>
	<strong>Законите, за които времето на ГЕРБ не стигна</strong><br />
	В. &bdquo;Капитал Daily&rdquo;</p>
<p>
	След оставката на правителството на ГЕРБ и отказът на трите най-големи политически сили да съставят кабинет това Народно събрание ще бъде разпуснато в близките дни. Времето, в което ще работят депутатите, обаче е крайно недостатъчно, за да разгледат всички предложени законодателни промени до момента. Така най-вероятно в архива на парламента ще отидат протаканите цял мандат важни проекти на закона за туризма, за предучилищното и училищното образование, както и пакетът нормативни актове, регламентиращи работата на спецслужбите. Предложението за връщане на залите за пушачи и непушачи в заведенията пък трябваше да бъде гласувано от парламента през март.</p>
<p>
	<strong>3 пъти канят за премиер Кристалина</strong><br />
	В. &bdquo;Стандарт&rdquo;</p>
<p>
	Еврокомисарят Кристалина Георгиева да стане служебен премиер. Този вариант все повече печели поддръжници. На среща с президента Росен Плевнелиев вчера лидерите на двата синдиката КНСБ и КТ &quot;Подкрепа&quot; също са посочили името на българската еврокомисарка като спасител в кризисното положение. &quot;Това е единственият останал авторитет при сегашната взривоопасна ситуация, който може да поеме служебния кабинет&quot;, коментира президентът на КНСБ Пламен Димитров. Според него само тя вдъхва доверие, че може да свърши работа. Президентът Росен Плевнелиев бил на същото мнение. Той е разговарял вече три пъти с Кристалина Георгиева, научи &quot;Стандарт&quot;. Засега тя е отклонила поканата, но не е отказала.</p>
<p>
	<strong>Удрят и ВиК-то след Енергото</strong><br />
	В. &bdquo;Стандарт&rdquo;</p>
<p>
	Всички доставчици на вода в страната ще минат през щателна проверка, която да покаже дали са коректни към клиентите си. Проверката ще бъде извършена от Комисията за защита на потребителите и ще обхване общите условия в договорите на ВиК дружествата с техните абонати. Това каза за &quot;Стандарт&quot; шефът на ведомството Веселин Златев. Ако се установи, че някоя от клаузите на договорите нарушава правата на потребителите, комисията ще издаде предписание за промяната й. Дружеството, допуснало неправомерна клауза в договора, има 30 дни срок, за да направи корекция. Ако не го стори, ще бъде дадено на съд.</p>
<p>
	<strong>При санирането ще се променя и начинът на отопление</strong><br />
	В. &bdquo;Сега&rdquo;</p>
<p>
	В разгара на протестите срещу непосилните сметки за ток и парно регионалният министър в оставка Лиляна Павлова обяви, че по европейската програма за саниране семействата ще могат да сменят и начина си на отопление. Така покрай мерките за енергийна ефективност блоковете например ще могат да се вържат към парното или ако желаят, да махнат тръбите изцяло, да бъдат газифицирани и т.н. Около 50% от разходите по санирането се покриват от ОП &quot;Регионално развитие&quot;, а останалата половина собствениците трябва да осигурят сами. Вчера финансиране получи първият блок по програмата, който бе и първият подал заявление за участие в началото на септември м.г. 6-етажният панелен блок в кв. &quot;Изток&quot; получава 120 хил. лв. по ОПРР.</p>
<p>
	<strong>Варненският кмет засега не дава оставка</strong><br />
	В. &bdquo;Сега&rdquo;</p>
<p>
	Кметът на Варна Кирил Йорданов няма да подава оставка, ще мисли за нея, без да е ясно дали ще я даде. Така могат да се обобщят негови изявления, дадени вчера на извънредна пресконференция в присъствието на 70 общински служители. Йорданов я свика по повод неистовите скандирания на многохилядните варненски митинги да си ходи.</p>
<p>
	<strong>Отпуските във ВМЗ приключиха</strong><br />
	В. &bdquo;Новинар&rdquo;</p>
<p>
	Отпуските във ВМЗ-Сопот приключиха. Служителите на фабриката са отново на работа след 12-дневно прекъсване. Хората излязоха в отпуск след настояване на ръководството. Синдикатите на КНСБ в предприятието се надяват отново да се възстанови нормалният работен процес. Напусналите от началото на годината до момента са 480 души, допълниха от синдикатите.</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	