

	<div class="art">
		<div id="article_text" class="s4">
			
			
			<p>
	<strong>Банките с имоти за 1,8 милиарда</strong><br />
	В. &bdquo;Стандарт&rdquo;</p>
<p>
	1,775 млрд. лева от активите на банковата система представляват притежавани от трезорите имоти и съоръжения, сочат данните на БНБ. Сумата се формира от имоти, машини и съоръжения на обща стойност 1,58 млрд. лв. и инвестиционни имоти оценени на 121,1 млн. лв. През изминалата 2012 година общата стойността на материалните активи на банките е нараснала с 26,5% (372,5 млн. лв.). Ръстът се дължи на увеличение с 23,3% (298,5 млн. лв.) в стойността на притежаваните имоти и машини, както и на скок с 61% (73,9 млн. лв.) на инвестиционните имоти. Материалните активи заемат дял само от 2,15% в общите активи на банковата система (възлизащи на общо 82,415 млрд. лв.). За сравнение, през 2011 г., те са заемали дял от 1,82% от общите активи на трезорите (възлизащи на 76,8 млрд. лв.).</p>
<p>
	<strong>Забраната за вода в пилешкото месо стигна до ЕК</strong><br />
	В. &bdquo;Капитал Daily</p>
<p>
	Наредбата на земеделското министерство, според която се забранява продажбата на пилешко месо с по-високо от 4.3% съдържание на вода, вече стигна и до ЕК. Производители от България са подали жалба в дирекция &quot;Конкуренция&quot; в Брюксел заради факта, че ограниченията се отнасят за българските фирми, но не и за чуждестранните. Текстът е атакуван и в съда от асоциацията на месопреработвателите, като делото е насрочено за март.</p>
<p>
	<strong>Български нотариуси ще консултират руснаци в Москва</strong><br />
	В. &bdquo;Сега&rdquo;<br />
	Български нотариуси ще започнат да консултират в Москва руски граждани, желаещи да купят недвижими имоти в България. Планира се веднъж на всеки два месеца те да приемат за консултации граждани в нашето посолство в Москва. Това е съобщил посланикът на страната ни в Русия Бойко Коцев. Новината е била съобщена от посланика след негова среща с председателя на Върховния арбитражен съд на Русия Антон Иванов.</p>
<p>
	<strong>Автобуси искат отлагане на касовите апарати</strong><br />
	В. &bdquo;Стандарт&rdquo;</p>
<p>
	Голямата част от превозвачите искат монтирането на касови апарати в автобусите да бъде отложено за края на годината. Това каза председателят на Националното сдружение на автобусните превозвачи Галя Топалова. Министерствата на транспорта и на финансите не са съгласни, обясни Топалова и допълни: &quot;Повечето превозвачи започнаха продажбата на билети от касови апарати, но малките фирми от провинцията все още не са готови и едва ли ще успеят до крайния срок - 1 април&quot;.</p>
<p>
	<strong>Социални проекти на БГ фирми влизат в европейски учебник</strong><br />
	В. &bdquo;Сега&rdquo;</p>
<p>
	Социални проекти на български фирми могат да влязат в европейски учебник за добри практики по корпоративна социална отговорност, които да се преподават в университетите у нас и навън. До 1 март е срокът за участие на родни компании за Европейските награди в областта на корпоративната социална отговорност. През април е българският кръг на конкурса, а през юни европейската церемония, на която ще бъдат обявени победители в 29-те страни, в които състезанието се провежда. Техните проекти ще влязат в т.нар. Бяла книга на добрите практики, като идеята е освен популяризирането им тя да бъде ползвана и като учебно помагало.</p>
<p>
	<strong>Потребители скочиха срещу топлинните счетоводители</strong><br />
	В. &bdquo;Новинар&rdquo;</p>
<p>
	&quot;Топлофикация-София&rdquo; и дружествата за топлинно счетоводство неправомерно прибират пари от столичани. Те са успели да съберат напълно незаконно около 30 000 лв. от 15 000 жители на София, които са подали заявления за допълнително отчитане и промяна на прогнозния дял потребена топлоенергия. Това съобщи пред &bdquo;Новинар&rdquo; председателят на Федерацията на потребителите Павел Кърлев. Според него дружествата таксуват желаещите с около 2.60 лв. за заявление. В същото време те хитро пропускат да запознаят абонатите си с факта, че според закона право да кандидатстват за извънредно отчитане на прогнозния дял имат само абонатите, които поне 3 месеца са отсъствали от вкъщи.</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	