

	<div class="art">
		<div id="article_text" class="s4">
			
			
			<p>
	<strong>ГЕРБ получи сметката</strong></p>
<p>
	<em>в. Капитал Daily</em></p>
<p>
	Обикновено след драматични събития едно клише се събужда от дрямката си - &quot;След днешния ден България вече няма да бъде същата&quot;. Това, което прави сегашната ситуация още по-драматична обаче, е, че България ще бъде същата и утре. Ще бъде същата и след оставката на Бойко Борисов, а твърде вероятно и след изборите. И това всъщност е един от положителните сценарии, защото напрежението в момента и хаосът в партиите са способни да превърнат късогледия популизъм в икономическа катастрофа.</p>
<p>
	Тази зима хората напълниха площадите и блокираха улици, защото разбраха, че бъдещето им няма да бъде много по-различно. Сметките ще растат, цените ще се увеличават, а доходите им тихо, но сигурно ще се обезценяват.&nbsp; Ще плащат повече за ток, парно, бензин, храна и ще имат все по-малко пари за себе си. Ще има повече за монополите, по-малко за тях. Хората разбраха, че може да има бъдеще за нов лифт на Банско, но не и за тях. Те ще стават по-гладни, а тези, които ще строят лифта - по-богати. Ще отсекат нашите дървета заради техния лифт.</p>
<p>
	<strong>Да не изЧЕЗнеш за 24 часа</strong></p>
<p>
	<em>в. Капитал Daily</em></p>
<p>
	Когато премиерът нареди да вземеш един лиценз, бившият шеф е разследван, току-що назначеният - уволнен, а прокуратурата прави проверка, колко да си независим? Това трябваше да покаже Държавната комисия по енергийно и водно регулиране тази седмица, след като Бойко Борисов почти нареди ЧЕЗ да бъде лишен от правото да оперира като електроразпределително дружество.</p>
<p>
	Изненадващата стъпка дойде в понеделник, когато вече бившият премиер Бойко Борисов поиска лиценза на компанията да бъде взет едва ли не веднага. Всички разчетоха този ход като отчаян, за да се потуши народното недоволство от объркването на сметките за електроенергия в началото на годината. Проблемът е, че и срещу &quot;Енерго-Про&quot; във Варна имаше не по-малки протести, а в Пловдив дори бяха запалени две коли на ЕВН.</p>
<p>
	<strong>До 15 дни арест ще се дава за административни нарушения</strong></p>
<p>
	<em>в. Сега</em></p>
<p>
	15 дни ще е максималният срок за задържане в ареста заради административно нарушение, а административните имуществени санкции за фирми ще достигат до 1 млн. лв. Това предвижда проектът на Кодекс за административните нарушения и наказания, изготвен от правосъдното министерство. Той трябва да замени сега действащия закон за административни нарушения и наказания, приет в далечната 1969 г. Целта е да се събере на едно място цялата административнонаказателна процедура.</p>
<p>
	Конкретните нарушения, както и възможните точни размери на наказанията ще си останат както досега в отделните закони, които са над 200. В толкова нормативни актове се предвиждат административни санкции при определени нарушения - основно глоби, отнемане на документи, ограничаване на дейности, имуществени санкции за юридически лица.</p>
<p>
	<strong>Депутатите под обсада</strong></p>
<p>
	<em>в. Стандарт</em></p>
<p>
	Отиващият си парламент ще работи под обсада. Протестиращите ще окупират Народното събрание, за да накарат депутатите ударно да гласуват мерките за сваляне на цените на монополистите. Така улицата реагира на решението на президента за спешно назначаване на служебен кабинет и курс към предсрочни избори през май. &quot;За нас е важно парламентът да си свърши работата, искаме от Плевнелиев до петък график с дати, на които ще бъдат приети важните закони&quot;, казаха лидери на бунта след продължилия над 5 часа Консултативен съвет по национална сигурност.</p>
<p>
	<strong>Енергийният холдинг пуска облигации до &euro;400 млн.</strong></p>
<p>
	<em>в. Стандарт</em></p>
<p>
	На облигационен заем, който може да достигне до 400 милиона евро, ще разчита Българският енергиен холдинг (БЕХ). За тази цел БЕХ вече разполага със собствен кредитен рейтинг, изготвен от международната рейтинговата компания Fitch, съобщава изпълнителният директор на дружеството Михал Андонов, предава economic.bg. С набраните средства по облигационния заем може да бъде погасена текущата вноска, която НЕК трябва да плати по заема от 250 млн. евро към френската банка BNP Paribas.</p>
<p>
	<strong>Соята е новата златна кокошка</strong></p>
<p>
	<em>в. Стандарт</em></p>
<p>
	Соята е новата златна кокошка в земеделието, твърдят специалистите от Асоциация &quot;Дунавска соя&quot;. Цяла Европа изпитва недостиг на фураж и цената на тази култура непрекъснато расте. В същото време само 20% от нужните количества соя, които се внасят на Стария континент, са без ГМО, съобщават от асоциацията. Разликата в цената на соята със и без ГМО започва да се увеличава. Ако тон обикновен фураж струва около 15 долара за бушел, а през декември достигна и рекордните 18 долара, то ГМО вариантите са с до 5 долара по-евтини, сочат данни за търговията на световните борси. Друг голям плюс според експертите е и климатът в страната, който е изключително подходящ за отглеждане на соя. При това този вид култура е много по-устойчив на суша и на студ, твърдят от Опитната станция по соята в Павликени.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.vinabin@vairfgbe.ot" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	