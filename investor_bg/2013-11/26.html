

	<div class="art">
		<div id="article_text" class="s4">
			
			
			<p>
	<strong>Държавата вече има проект за &quot;Данък ВЕИ&quot;</strong></p>
<p>
	В. Капигал Daily</p>
<p>
	Предложението за данък върху приходите на фотоволтаичните централи, което Българският енергиен холдинг (БЕХ) направи преди два месеца, се е трансформирало в чернова на нов закон, с която &quot;Капитал Daily&quot; разполага. Този път идеята е да се облага не само производството на ток от слънчева, но и от вятърна енергия, а размерът на данъчната ставка е свален наполовина - от 30 на 15% от приходите на производителя.</p>
<p>
	Предлаганите мерки са поредният опит на държавата да намери средства, с които да си позволи по-ниските крайни цени на тока. В момента Националната електрическа компания (НЕК) и електоразпределителните дружества задължително изкупуват електроенергия от възобновяеми източници (ВЕИ) на преференциални тарифи, а събираното от клиентите не покрива тези разходи. През лятото правителството обяви, че може да осигури 498 млн. лв. от продажба на излишните държавни въглеродни квоти (което позволи и свалянето на цената на тока с около 5%), като целта беше да се капитализира НЕК.</p>
<p>
	<strong>Бившият PR на Мирослав Найденов спечели обществени поръчки за над 500 хил. лв.</strong></p>
<p>
	В. Капигал Daily</p>
<p>
	В последните три месеца компанията на бившия PR на агенцията по храните Кристина Спасова, която стана популярна с поръчка за създаване на профили на европейската програма за развитие на селските райони във Facebook и Twitter за 50 хил. лв., е спечелила нови обществени поръчки за над 540 хил. лв. без ДДС за различни рекламни дейности по европрограми. Това съобщи съобщи сайтът Мediapool вчера, позовавайки се на своя проверка. Преди седмица стана ясно, че Европейската комисия изисква от България информация за договорите с фирма на Спасова, след като се е самосезирала от публикации в медиите, че европейски средства &quot;вероятно не са използвани&quot; правилно.</p>
<p>
	<strong>Искат ясен статут на пистите и влековете</strong></p>
<p>
	В. Стандарт</p>
<p>
	Статутът и бъдещето на зимните ни курорти дискутираха на среща депутатът от Коалиция за България Дора Янкова, министърът на инвестиционното проектиране арх. Иван Данов и председателят на Регионалната туристическа асоциация &quot;Родопи&quot; Панталей Мемцов.</p>
<p>
	Темата на разговорите беше туристическата инфраструктура в курортите в навечерието на официалното откриване на зимния сезон. Янкова и Мемцов предложиха да се създаде работна група, която да предложи промени в Закона за устройството на територията и Закона за туризма. Целта е да се даде ясна дефиниция за статута на ски пистите и зимните съоръжения към тях.</p>
<p>
	<strong>Столичната община не знае къде отиват милиони от такса смет</strong></p>
<p>
	В. Сега</p>
<p>
	И следващата година в столичната хазна ще постъпят милиони стари задължения от такса смет, които са били дължими през миналите години. През 2014 г. общината е заложила с 36.3 млн. лв. повече приходи, отколкото са й необходими, за да поддържа чистотата в града, става ясно от публикуваната план-сметка. Това противоречи на принципа таксата да е разходоориентирана и цената й да покрива разходите за услугата.</p>
<p>
	От сметката става ясно, че общината очаква 38 млн. лв. приходи от минали години, които по закон могат да се използват за друго вместо за чистене. Колко обаче точно са тези пари и за какво ще се харчат, се оказа, че не знае дори и зам.-кметът по финансите Дончо Барбалов. &quot;Няма нещо конкретно, за което те да се харчат, отиват като общи приходи и се харчат за текущи разходи като транспорт и улична мрежа например&quot;, коментира Барбалов.</p>
<p>
	<strong>ГЕРБ ще сезира ЕК за VII блок на АЕЦ &quot;Козлодуй&quot;</strong></p>
<p>
	В. Сега</p>
<p>
	ГЕРБ ще сезира еврокомисаря по енергетиката Гюнтер Йотингер за намерението на правителството да даде изграждането на VII блок на АЕЦ &quot;Козлодуй&quot; без конкурс на американската компания &quot;Уестингхаус&quot;.</p>
<p>
	&quot;Драгомир Стойнев наруши редица европейски и български правила, въвличайки държавата в ангажимент без конкурс и без съгласуване с Европейската комисия. Изграждането на нова ядрена мощност без яснота за цената на проекта и за цената на електроенергията от него на практика повтаря историята с АЕЦ &quot;Белене&quot;. Така предложен седми блок в Козлодуй ще бъде равносилен на американска АЕЦ &quot;Белене&quot;. Както всяка една инициатива на управляващите, и след тази остават повече въпроси, отколкото отговори&quot;, пише ГЕРБ в позиция, разпространена до медиите.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	
