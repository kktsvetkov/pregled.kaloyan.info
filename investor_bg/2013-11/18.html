

	<div class="art">
		<div id="article_text" class="s4">
			
			
			<p>
	<strong>Седем кандидата искат да строят &quot;Южен поток&quot;</strong></p>
<p>
	<em>в. Капитал Daily</em></p>
<p>
	Най-голямата поръчка в страната - тази за строителството на българския участък на газопровода &quot;Южен поток&quot;, стартира на тъмно. От проектната компания &quot;Южен поток България&quot; АД не съобщиха нито колко, нито кои фирми са подали писма за намерение до изтичане на крайния срок 15 ноември. Така милиардният конкурс (с прогнозна стойност от 3.5 млрд. евро) остава обвит в мъгла и данъкоплатците нямат публична информация кой се конкурира в състезанието.</p>
<p>
	Седем консорциума са поискали да участват в проектирането и изграждането на българския участък на газопровода &quot;Южен поток&quot;, а един кандидат се е отказал поради липса на време, казаха за &quot;Капитал&quot; източници, запознати с провежданата процедура. Други пък посочиха, че обединенията са от руски, германски, австрийски и турски фирми, а най-често спряганото име беше на руската &quot;Стройтрансгаз&quot; (в средата на октомври компанията е регистрирала свой клон в България, показва справка в Търговския регистър).</p>
<p>
	<strong>Брюксел прекъсна плащанията по програма &quot;Околна среда&quot;</strong></p>
<p>
	<em>в. Капитал Daily</em></p>
<p>
	Европейската комисия няма да възстановява разходи по Оперативна програма &quot;Околна среда&quot; за максимален срок от шест месеца. Това стана ясно в петък вечерта от изказване на Ширин Уилър, говорител на еврокомисаря Йоханес Хан. Официално писмото ще пристигне в София вероятно в средата на другата седмица, съобщиха за &quot;Капитал&quot; източници от Брюксел. Причината за спрените средства са открити слабости в системата за обществените поръчки, прилагана от общините, както и при контрола от страна на централната власт.</p>
<p>
	<strong>Държавата чака 39 млн. от акциите в панаира</strong></p>
<p>
	<em>в. Стандарт</em></p>
<p>
	Държавата е решила да продаде своя дял в &quot;Международен панаир Пловдив&quot;, научи &quot;Стандарт&quot;. Предстои Агенцията за приватизация и следприватизационен контрол да предложи за продажба държавните акции на Българската фондова борса. Очакванията са книжата да се продадат за минимум 39 млн. лева.</p>
<p>
	Държавният дял в панаира е 49,63%, а до решението за продажба се стигнало, тъй като държавата не може да участва пълноценно в управлението на дружеството и през последните няколко години не получава дивиденти. През 2006 г. бившето публично-частно дружество &quot;Пълдин туринвест&quot; придоби чрез увеличение на капитала 34% от собствеността на панаира. Картбланш за това даде тогавашният министър на икономиката Румен Овчаров. Впоследствие публично-частната фирма стана собственост на бизнесмена Георги Гергов.</p>
<p>
	<strong>Спор за лифт буни Пампорово</strong></p>
<p>
	<em>в. Стандарт</em></p>
<p>
	През изминалата седмица &quot;Пампорово&quot; АД беше замесено в скандал с незаконно строителство и сеч на немаркирани дървета в големи територии. От ръководството обясниха, че констатациите на ДНСК са неверни и ще обжалват до дупка всички актове за санкции и бутане на обектите.</p>
<p>
	От дружеството обясниха, че в местността Двата моста не се строи нов лифт, а се подменя старият влек, построен преди години от бащата на Пампорово - арх. Петър Петров, който намери смъртта си преди 3 г., докато караше ски. Съоръжението обаче е затворено от 2 години, защото е опасно. Идеята е на негово място да се монтира 4-седалковият лифт. Така трасето вече става атрактивна възможност за скиорите. Проектирането на голям лифт от село Стойките до южната част на ски комплекса &quot;Мечи чал&quot; над Чепеларе пък ще свърже двата курорта в една обща ски инфраструктура, какъвто е бил замисълът още през 70-те години на миналия век.</p>
<p>
	<strong>Тръгват проверки за фалшиви казина</strong></p>
<p>
	<em>в. Стандарт</em></p>
<p>
	Държавната комисия по хазарт е започнала проверки за фалшиви казина, заявиха за &quot;Стандарт&quot; от ведомството. Според Закона за хазарта само помещенията за хазартни игри, които отговарят на строги изисквания, могат да се наричат казино. Игралните маси в казиното не могат да бъдат по-малко от пет, от които поне две трябва да са рулетки, а игралните автомати трябва да са поне 15, гласи законът. Но доскоро повечето съдържатели на игрални зали слагаха табели &quot;Казино&quot;, за да привличат повече клиенти.</p>
<p>
	&quot;Председателят на Държавната комисия по хазарт Огнемир Митев е подписал постоянна заповед за проверки по този казус, тъй като игралните зали имаха 15 месеца, за да приведат наименованията си в посочения от закона ред. Този срок изтече на 31 септември&quot;, казаха за &quot;Стандарт&quot; от ведомството. Затова игралните зали сменят старата табела &quot;Казино&quot; с &quot;Казион&quot;, за да бъдат атрактивни за клиентите. Ако игралните зали не махнат надписите &quot;Казино&quot;, може да отнесат глоба между 2000 и 5000 лв.</p>
<p>
	<strong>Македония изгражда жп-линия до България</strong></p>
<p>
	<em>в. Стандарт</em></p>
<p>
	Изграждането на жп-линията до България е най-значимият проект за източната част на Република Македония. Това каза македонският вицепремиер и министър на финансите Зоран Ставревски.</p>
<p>
	По думите му изграждането трябва да започне през месец февруари или началото на месец март. Според него жп-линията и строителството на магистралата Скопие-Щип ще възродят икономиката и стопанския живот в източната част на страната, предаде БГНЕС.</p>
<p>
	<strong>Правителството ще насърчава иновациите с повече чиновници</strong></p>
<p>
	<em>в. Сега</em></p>
<p>
	Правителството се готви да насърчава иновациите, като назначи още чиновници. Това става ясно от публикуваната за обществено обсъждане &quot;Иновационна стратегия за интелигентна специализация&quot;, дело на икономическото министерство. В нея ведомството на Драгомир Стойнев надълго и нашироко е описало как би трябвало да изглежда страната ни до 2020 г. и каква е ситуацията в момента - поне, ако се съди по броя на изобретенията, връзката &quot;бизнес-наука&quot; и фирмите, които се занимават с това.</p>
<p>
	<strong>Пътната агенция дава 300 000 лева за проект на тунела под Шипка</strong></p>
<p>
	<em>в. Сега</em></p>
<p>
	Агенция &quot;Пътна инфраструктура&quot; (АПИ) не се е отказала да строи тунела под Шипка, въпреки че не е ясно откъде ще вземе средствата за него. Тя ще даде 300 хил. лв. за изработване на разширен идеен проект за втората фаза от обходния път на Габрово, част от който е над 3-километров тунел. От кандидатите пътната агенция иска да имат оборот от поне 300 000 лв. без ДДС за последните три години от проектиране на автомагистрали или пътища, както и мост или тунел.</p>
<p>
	Тунелът под Шипка е в предварителния списък с проекти на ОП &quot;Транспорт&quot; за следващия програмен период, но парите едва ли ще стигнат и за него. Неговата индикативна стойност е 80 млн. евро. Проблемът е, че стойността на всичко, което страната е заложила да строи за 7-те години напред, надхвърля многократно целия ресурс на програмата, а основният приоритет се измества от шосетата към жп транспорта.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
