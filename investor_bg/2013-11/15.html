

	<div class="art">
		<div id="article_text" class="s4">
			
			
			<p>
	<strong>&quot;Солвей Соди&quot; инвестира 55 млн. лв. в ново съоръжение</strong></p>
<p>
	В. Капигал Daily</p>
<p>
	Заводът за калцинирана сода в Девня &quot;Солвей Соди&quot;, който е част от белгийската група Solvay, ще инвестира 55 млн. лв. в ново съоръжение, което значително ще понижи разходите на дружеството и ще има голям екологичен ефект. Става дума за изграждането на дестилационна колона, с което сериозно ще намалее потреблението на пара в предприятието. Инвестицията е била одобрена преди броени седмици и трябва да приключи до 2015 г. Това стана ясно на представяне по случай 150-ата годишнина от създаването на Solvay.</p>
<p>
	<strong>Столичната община иска да върне патентния данък за такситата</strong></p>
<p>
	В. Капигал Daily</p>
<p>
	Позабравената от общината тема с връщането на патентния данък за такситата бе върната на дневен ред от зам.-председателя на общинската комисия по транспорта Вили Лилков, който организира дискусия с представители на превозвачите, Пътна полиция и правителството. Много от водачите на такси в София са регистрирани като ЕТ и би трябвало да плащат 15% данък върху печалбата си. На практика обаче повечето от тях са фиктивно регистрирани на други лица или закриват фирмата преди времето за данъци и създават нова. За да се прекрати тази практика, през 2012 г. отново се заговори за връщане на старата практика фирмите от бранша да минат на патентен данък. Идеята тогава отново бе на общината, но така и не стигна до парламента.</p>
<p>
	<strong>Съдът сменя шефове в &quot;Петрол Холдинг&quot;</strong></p>
<p>
	В. Стандарт</p>
<p>
	&quot;Петрол Холдинг&quot; има ново ръководство. Този път начело на компанията е Денис Ершов. Назначаването му като член на Съвета на директорите и изпълнителен директор вече е вписано в Търговския регистър. Това става след решение на Варненския окръжен съд, което е постъпило в Агенцията по вписванията в сряда по обяд, а промяната в ръководния състав на &quot;Петрол Холдинг&quot; е вписана около 17 ч същия ден. Освен Ершов в Съвета на директорите влизат още Александър Мелник, Кедилерли Арарат, Цветан Димитров и Мариана Брага, която е дългогодишен адвокат на Ершов. В същото време оттам са заличени имената на Митко Събев, Орлин Тодоров и Стоян Кръстев.</p>
<p>
	<strong>МВФ: &quot;Южен поток&quot; вдига приходите в бюджета</strong></p>
<p>
	В. Стандарт</p>
<p>
	Наскоро стартиралият проект &quot;Южен поток&quot; дава възможност за повишаване на приходите в бюджета за 2014 година, което може да помогне на правителството да се побере в заложения дефицит от 1,8% от БВП. Това става ясно от оценката на есенната редовна мисия на Международния валутен фонд в България.</p>
<p>
	Въпреки че от МФВ определят заложения дефицит като &quot;оправдан&quot;, мисията посочва и някои рискове, свързани с него. Според тях бюджетът може да не се вмести в дефицит от 1,8%, ако заложените приходите не се изпълнят в резултат на забавено вътрешно търсене, ефектът от административните реформи ще бъде по-малък от заложения или инфлацията остане ниска. МФВ предвижда ръст на икономиката от 1,6% през 2014 г. Тегленето на нов държавен заем не се определя като рисков фактор, поради ниското ниво на външен дълг, посочи Мишел Шанън, която предвождаше мисията.</p>
<p>
	<strong>Държавата плаща по 280 хил. лв. на ден за готовност на пътните фирми</strong></p>
<p>
	В. Сега</p>
<p>
	Държавата започва да плаща по 280 хил. лв. на ден на 24-те пътни фирми само заради това, че са готови да чистят снега, тъй като от днес се въвежда зимното поддържане на републиканските пътища в цялата страна. От пътната агенция вчера съобщиха, че очакват първия сняг на 22 ноември. През тази година зимното поддържане не бе въведено от началото на ноември, както е обичайно, и от това държавата е спестила около 7 млн. лв.<br />
	За втората половина на ноември на фирмите ще бъдат изплатени 7 млн. лв. 4.2 млн. лв. от тях, или 60%, са само заради това, че са в готовност да чистят, тоест имат необходимите машини и материали.</p>
<p>
	<strong>Шефът на ТЕРЕМ бе освободен</strong></p>
<p>
	В. Сега</p>
<p>
	Изпълнителният директор на &quot;ТЕРЕМ&quot; ЕАД доц. д-р Станчо Петков е освободен, обяви министърът на отбраната Ангел Найденов. Това е бил един от въпросите, които депутатите са задали на военния министър на днешното заседание на ресорната комисия в парламента. Найденов обяви необходимостта от уволнението така: &quot;Увеличава се загубата в сравнение с минали години. Само за деветмесечието на тази година загубата на ТЕРЕМ и на дъщерните дружества надхвърля 7 млн. лева. Налице е продължаваща декапитализация на дружеството&quot;.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	
