

	<div class="art">
		<div id="article_text" class="s4">
			
			
			<p>
	<strong>БТК - всичко, което ви интересува</strong></p>
<p>
	<em>в. Капитал Daily</em></p>
<p>
	Гордост без предразсъдъци. Така най-кратко и ясно може да се опише презентацията на БТК пред инвеститорите в облигациите й. Документът, добил публичност тези дни, беше изпратен на Ирландската фондова борса от телекома няколко дни след като той успешно емитира облигации за 400 млн. евро и ги заяви за търгуване на същата платформа. Четивото е любопитно за всеки, който би се заинтересувал от БТК и изобщо от българския телеком пазар. За инвеститорите в облигациите то е важно и интересно. А за всеки сегашен и потенциален конкурент е чисто и просто смразяващо кръвта.</p>
<p>
	Първо - БТК е вече най-големият телеком в Българя като приходи. Второ - има намерение и възможност да расте за сметка на останалите на пазара. И, трето, има зад гърба си &quot;подходящите&quot; собственици, които могат да й осигурят подкрепата на държавата. И ако първото и второто са пазарни дадености, третото показва доколко опасните за държавата и средата в нея тенденции на срастване на управлението с корпоративния живот проникват все по-директно и във все повече сфери на бизнеса.</p>
<p>
	<strong>Кабинетът се амбицира да повиши грамотността с 10%</strong></p>
<p>
	<em>в. Сега</em></p>
<p>
	Дни преди представянето на новите международни данни за грамотността на 15-годишните правителството си поставя амбициозната задача до 2020 г. да намали осезателно дела на учениците със слаби постижения. Например, ако през 2009 г. деветокласниците със затруднения по четене са били 41%, то целта за 2020 г. е тази група да се &quot;стопи&quot; до 30 на сто от випуска. Това е една от стратегическите цели в проекта на национална стратегия за учене през целия живот 2014-2020 г. Темата за грамотността е чувствителна за обществото, тъй като българските 15-годишни ученици заедно с румънските си връстници са на последните места в ЕС по образователни постижения.</p>
<p>
	В областта на математиката целите са още по-високи - делът на 15-годишните със слаби постижения в тази област трябва да се намали от 47.7% през 2009 г. на 35% през 2020 г. Ако преди 4 години деветокласниците със слаби оценки по природни науки са били 38.8%, към 2020 г. делът им трябва да е 30 на сто. Цитираните данни за дела на 15-годишните ученици със слаби постижения са от международното проучване за нивото на грамотността PISA 2009, което се провежда от Организацията за сигурност и сътрудничество в Европа. Данните от PISA 2012 ще бъдат представени в началото на декември.</p>
<p>
	<strong>Бюджетът ще пилее милиони за неефективни структури и през 2014 г.</strong></p>
<p>
	<em>в. Сега</em></p>
<p>
	юджет 2014 ще бъде поредният, в който данъкоплатците ще плащат милиони за издръжката на неефективни структури без особена полза. Решимостта на поредното правителство да оптимизира администрацията засега остава на хартия, а натискът за запазване на отделни неработещи звена се оказва успешен. Така за поредна година българите ще плащат двойно - и за издръжка, и за разходите по куп ненужни административни режими, показва проверка на &quot;Сега&quot;.</p>
<p>
	Най-поразителният пример за институция, която харчи огромни суми с нулев ефект, е Центърът за превенция и противодействие на корупцията и организираната престъпност, известен като БОРКОР. Зад мегаломанското му заглавие се крие бюджет от 18 млн. лв. за 4 години (2011-2014) и 160 души персонал.</p>
<p>
	<strong>Само 2% от селските улици ремонтирани с пари от ЕС</strong></p>
<p>
	<em>в. Сега</em></p>
<p>
	Малките и бедни общини слабо са се възползвали от богатата Програма за развитие на селските райони (ПРСР). За близо 7 години едва 2% от улиците в българските села са били ремонтирани с ресурс от европрограмата, показва анализ на агроминистерството за периода от 2007 г. досега. Документът разкрива, че земеделските райони като цяло не са подобрили съществено инфраструктурата си - пътища, ВиК, училища, спортна база и т.н., а целта на ПРСР е именно повишаване на стандарта на живеещите там.</p>
<p>
	<strong>По-високи такси на летище София</strong></p>
<p>
	<em>в. Стандарт</em></p>
<p>
	По-високи такси ще плащат пътниците на летище София. От 1 октомври такса &quot;Сигурност&quot; скочи от 1 на 8 евро на заминаващ пътник от Терминал 2, а от 1 април до 30 юни догодина ще стане 10,20 евро. Увеличението е планирано и съгласувано с авиокомпаниите отдавна. Това обясни изпълнителният директор на летище София Христо Щерионов. По закон трябваше да въведем такса &quot;Сигурност&quot; от 1 юли 2013 г., коментира той.</p>
<p>
	Причината е транспонирането в Закона за гражданското въздухоплаване на Директива 2009/12 за летищните такси, с което на практика държавата прехвърли на летище София отговорността да извършване проверките за сигурност на пътниците, обясни Щерионов.</p>
<p>
	<strong>Тука има, тука нема &quot;Химко&quot;</strong></p>
<p>
	<em>в. Стандарт</em></p>
<p>
	Кой е мистериозният инвеститор, който иска да вземе &quot;Химко&quot;? Това се питат врачани след всяко поредно изявление на политиците, че за завода се е появил кандидат, който ще го възкреси. Около първата заварка по &quot;Южен поток&quot; апетитите към неработещия от 10 години торов гигант са нараснали, издаде източник от левицата. Но предстоят тежки преговори, като не е изключено в проекта да участва и голямо българско държавно дружество. &nbsp;За продажбата на обявения в несъстоятелност торов завод заговориха публично най-върлите политически врагове още през април. Пръв запали фитила заместник-председателят на БСП Янаки Стоилов.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
