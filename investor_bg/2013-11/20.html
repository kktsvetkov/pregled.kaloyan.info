

	<div class="art">
		<div id="article_text" class="s4">
			
			
			<p>
	<strong>Конкурсът за &quot;Южен поток&quot; тръгва наново</strong><br />
	<br />
	В. Капитал Daily</p>
<p>
	Конкурсът за избор на основния строител на българската част от газопровода &quot;Южен поток&quot;, която се оценява на поне 3.5 млрд. евро, е прекратен и ще бъде започнат отначало. Причината е искане на няколко от кандидатите, които не са доволни от късия срок, които им беше даден, за да подготвят заявленията си, съобщиха източници на &quot;Капитал Daily&quot;. Изграждането на тръбопровода е най-голямата публична поръчка в България през последните години, но засега официалната информация около подбора на изпълнителите е много оскъдна. Преди дни източници на &quot;Капитал Daily&quot; казаха, че седем консорциума са поискали да участват в изграждането на българския участък.</p>
<p>
	<strong>20 000 граждани и фирми са подали заявления за отписване на стари задължения</strong></p>
<p>
	В. Сега</p>
<p>
	Близо 20 000 граждани и фирми са подали заявления в НАП за отписване на задължения с изтекла давност от началото на годината до сега. Изричното отписване на стари дългове се налага, защото от началото на 2015 година те ще се прихващат автоматично от НАП, въпреки че давността им е изтекла. Първоначално срокът за отписване на стари задължения бе до края на 2013 г., но бе удължен с една година, за да не възниква напрежение.</p>
<p>
	<strong>Орешарски: Чиновници ще се уволняват само ако протестират в работно време</strong></p>
<p>
	В. Сега</p>
<p>
	Премиерът Пламен Орешарски се поправи за уволненията на протестиращи държавни служители, като уточни вчера, че препитанието си рискуват да загубят само онези, които излизат на улицата в работно време. Първоначалните му изявления бяха изтълкувани като противоречащи на конституцията, а лидерът на ГЕРБ Бойко Борисов го призова да спази заканата си, като първо уволни себе си заради участие в проправителствения митинг на БСП и ДПС миналата събота. Премиерът обаче не е държавен чиновник и не подлежи на уволнение.</p>
<p>
	<strong>Летим от София до Белград и Загреб</strong></p>
<p>
	В. Стандарт</p>
<p>
	Вижда се краят на мъчителното пътуване с коли и автобуси до Белград. Скоро ще летим със самолет до сръбската столица. От това удобство обаче няма да могат да се възползват хилядите българи, които са решили да посрещат Нова година при комшиите.<br />
	Полети ще свържат София с Белград и Загреб през лятото на следващата година. Това прогнозира за &quot;Стандарт&quot; изпълнителният директор на летище София Христо Щерионов. Очаква се &quot;Еър Сърбия&quot; и &quot;Далмейшън&quot; да открият редовни линии съответно от столицата на Сърбия - Белград, и от столицата на Хърватия - Загреб, до летище София.</p>
<p>
	<strong>Дефицит на мляко у нас</strong></p>
<p>
	В. Новинар</p>
<p>
	Недостиг на мляко в България отчитат експерти.&nbsp;&bdquo;Настъпи сериозен срив в продажбите в световен мащаб. ЕС и САЩ поеха мястото на Нова Зеландия, за да задоволяват китайските потребители, оттам цената на млечните суровини и на готовите продукти се вдигна&rdquo;, обясни шефът на Държавната комисия по стоковите борси и тържищата Едуард Стойчев, цитиран от бТВ.<br />
	Според него проблем е, че българската суровина не достига, а скъпият внос се отразява на цените на родните продукти. По думите на председателя на националното сдружение на млеко- и месопреработвателите Танчо Колев страната ни ще изпълни едва 40 процента от квотата си за мляко, определена от Европа.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
