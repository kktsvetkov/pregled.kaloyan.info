

	<div class="art">
		<div id="article_text" class="s4">
			
			
			<p>
	<strong>Брюксел: България е най-слабото звено в ЕС по отношение на енергийната независимост</strong></p>
<p>
	<em>В. Капитал</em></p>
<p>
	В Брюксел явно са бесни от подписването на последните параметри по газопровода &quot;Южен поток&quot; от българското правителство и формалния старт на строителството, който беше даден миналата седмица.</p>
<p>
	В писмо на Генерална дирекция &quot;Енергетика&quot; до кабинета се казва, че България е най-слабото звено в ЕС по отношение на енергийната независимост. Писмото и текста в него бяха потвърдени пред &quot;Капитал&quot; от източници в Европейската комисия.</p>
<p>
	Това е първата толкова остра реакция от страна на ЕК към което и да било действие на което и да е българско правителство в областта на енергийната политика. И първият шамар от Брюксел за управляващата сега коалиция &quot;две+&quot;. Писмото идва на фона на обявеното от кабинета и Българският енергиен холдинг, че &quot;Южен поток&quot; - България ще спазва европейското енергийно законодателство.</p>
<p>
	<strong>9831 са бежанците в България</strong></p>
<p>
	<em>В. Сега</em></p>
<p>
	Към 8 ноември на територията на страната са настанени 9831 лица. 5232 от тях са в местата за настаняване, 3943 са на външни адреси за собствена сметка. В арестите на Гранична полиция се намират 656 емигранти. Това каза вътрешният министър Цветлин Йовчев в отговор на въпрос за броя на настанените бежанци. Общо настанените в центровете на Държавна агенция за бежанците са 4099 лица, а 1133 в домовете към дирекция &quot;Миграция&quot; на МВР.</p>
<p>
	В разпределителен център в село Баня са 137. В транзитния център в село Пъстрогор, област Хасково, са 4449. В бежанския център в село Ковачевци са 294. В центъра за временно настаняване на чужденци в град Харманли - 1112. В трите центъра за настаняване в град София са 2107.</p>
<p>
	На 22 ноември предстои посещение в България на Антонио Гутериш, върховен комисар на ООН за бежанците.</p>
<p>
	<strong>Германия и Бразилия задействаха ООН срещу шпионирането</strong></p>
<p>
	<em>В. Сега</em></p>
<p>
	Германия и Бразилия внесоха в Общото събрание на ООН проекторезолюция срещу шпионирането на електронни комуникации, съобщиха агенциите. Двете държави заявяват, че правото на неприкосновеност на личния живот е основно човешко право и стълб на демокрацията.</p>
<p>
	Документът е внесен след редица разкрития, че САЩ са подслушвали чуждестранни лидери, включително германския канцлер Ангела Меркел и президента на Бразилия Дилма Русеф, предизвиквайки остри реакции сред съюзници на Вашингтон. Резолюциите на Общото събрание на ООН не са правно обвързващи, но отразяват световното обществено мнение и носят морална и политическа тежест.</p>
<p>
	<strong>Решават извън съда спорове за сметки</strong></p>
<p>
	<em>В. Стандарт</em></p>
<p>
	Гражданите, които не са съгласни със сметките си за парно, ток, вода, телефон, както и с изпълнението по договорите си за банкови кредити, бързи заеми и застраховки, ще могат да изискат свикването на помирителна комисия за решаване на проблема. Това гласят промени в Закона за защита на потребителите, който вече е внесен от Министерски съвет в парламента.</p>
<p>
	Всякакви договорки, постигнати в рамките на помирителните комисии, ще трябва да се спазват и от двете страни - търговец и потребител. При неспазване на споразуменията ощетената страна може да се обърне към съда. За да се възползват от правата си, потребителите трябва да отправят искане за свикване на помирителна комисия до съответното териториално подразделение на КЗП. Промените в Закона за защита на потребителите добавят и редица уточнения за информацията, която търговецът трябва да предоставя на всеки клиент.</p>
<p>
	<strong>Йордания влиза в Съвета за сигурност на ООН</strong></p>
<p>
	<em>В. Стандарт</em></p>
<p>
	Йордания ще замени Саудитска Арабия в Съвета за сигурност за срок от две години през януари, според дипломат в ООН, след като Саудитска Арабия безпрецедентно отказа да заеме мястото няколко часа след като бе избрана, предаде Ал-Джазира.</p>
<p>
	По-рано тази седмица, Йордания оттегли кандидатурата си за място в Съвета на ООН по човешките права, проправяйки път за Саудитска Арабия да го заеме необезпокоявана на изборите следващия вторник. Общото събрание на ООН, което гласува на 17 октомври да даде на Саудитска Арабия традиционно запазеното място за една арабска нация в Съвета за сигурност, ще трябва официално да одобри Йордания като заместник.</p>
<p>
	<strong>Бисеров потъна, никой не го търси</strong></p>
<p>
	<em>В. Стандарт</em></p>
<p>
	Къде е Христо Бисеров. Това се питаха един друг депутатите в парламента. Никой не го е виждал, след като в понеделник е внесъл молбата си за освобождаване от парламента. Това коментираха депутатите от всички парламентарни групи в кулоарите на Народното събрание. От четвъртък бившият политик от ДПС е разследван за пране на пари и данъчни престъпления. МВР обаче не го търси и няма информация къде се намира Бисеров, обяви вътрешният министър Цветлин Йовчев вчера.</p>
<p>
	На Христо Бисеров не му е забранено да пътува, тъй като срещу него още няма повдигнато обвинение, обясниха от прокуратурата. Според депутати от ДПС той е в България. Или ако е излязъл в чужбина, е за кратко, след което ще се върне. Бисеров ще бъде извикан на разпит в следствието идната седмица, научи &quot;Стандарт&quot;.</p>
<p>
	<strong>Европа пред газова криза заради задължения на Киев към Москва</strong></p>
<p>
	<em>В. Новинар</em></p>
<p>
	Газова криза заплашва Европа, след като Украйна не успя да изплати задълженията си към руския газов гигант &bdquo;Газпром&rdquo; в срок. Задълженията на украинската компания &bdquo;Нефтогаз&rdquo; възлизат на над 1 млрд. долара. Тя обаче ще плати на &bdquo;Газпром&rdquo; едва 15 млн. долара за доставения през октомври газ, заяви в четвъртък източник в украинския холдинг.</p>
<p>
	По-рано официалният представител на &quot;Газпром&quot; Сергей Куприянов заяви, че &bdquo;Нафтогаз&rdquo; в четвъртък трябва да плати за доставките на руски газ 1,355 милиарда долара. Забавянето на плащането обаче може да доведе до затваряне на руското кранче, както в началото на 2009 г.</p>

			<div style="display: block; clear: both; padding-top: 10px;"><i>По статията работи: <a href="znvygb:fivyra.xbyri@vairfgbe.ot" id="worker_creator_email">Свилен Колев</a></i></div>		</div>
	</div>

	<!-- Mobile payment branding -->
	
	
