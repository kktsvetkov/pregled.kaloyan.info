

	<div class="art">
		<div id="article_text" class="s4">
			
			
			<p>
	<strong>БТК подготвя мегазаем</strong></p>
<p>
	<em>в. Капитал Daily</em></p>
<p>
	Най-голямата емисия облигации на българска частна компания. Това ще е резултатът, ако БТК изпълни проекта си да вземе мегазаем от финансовите пазари. Телекомът обяви намерението си официално в петък вечерта на страницата си в интернет. Мениджмънтът на дружеството ще проведе срещите си с потенциалните инвеститори през тази седмица (т.нар. road-show) в Лондон. После предстои следващия понеделник в София да бъде взето решението дали облигациите да бъдат издадени. Операцията, ако се реализира, ще е едно от най-мащабните корпоративни събития за България за годината най-вече заради гигантската сума.</p>
<p>
	<strong>Наливат 20 млн. евро в летище &quot;Пирин&quot;</strong></p>
<p>
	<em>в. Стандарт</em></p>
<p>
	Най-малко 20 млн. евро ще е инвестицията за изграждането на летище край гоцеделчевското с. Мусомища. Това коментира за &quot;Стандарт&quot; експерт от ГД &quot;Гражданска въздухоплавателна администрация&quot; (ГД ГВА) към транспортното министерство. Инвеститорът &quot;Хелт енд уелнес&quot; АДСИЦ вече разполага с одобрен от ГД ГВА генерален план за развитие на аеропорта. Той предвижда пълна рехабилитация на пистата на бившето военно летище, която е дълга 2100 м, повишаването на товароносимостта й и разширяването й от 25 на 45 метра. Така тя ще може да обслужва среднотонажни самолети от фамилиите на &quot;Еърбъс А320&quot; и &quot;Боинг 737&quot;.</p>
<p>
	<strong>Турция удря превозвачи с проверки за крадени коли</strong></p>
<p>
	<em>в. Стандарт</em></p>
<p>
	Турция продължава да притиска превозвачите ни. На особено щателни проверки са подложени автовозите, които карат леки коли втора ръка от Централна Европа за Сирия.&nbsp;Проблемът е, че всичките леки автомобили втора употреба, които се появят върху автовози на турската граница, се задържат от местните власти за проверка дали са крадени, коментира експерт от Националното сдружение на българските превозвачи (НСБП).</p>
<p>
	Номерата на техните шасита се изпращат в Интерпол, което налага автовозите да чакат резултатите между 3 и 7 дни, обясни експертът. Именно това задържане прави транспортът с автовози нерентабилен. За престоя на турска територия превозвачите плащат такса паркинг за автовозите и командировъчни на шофьорите. Тези допълнителни разходи на практика изяждат печалбите на българските превозвачи.</p>
<p>
	<strong>Съдебните изпълнители и банките обмислят кредити за покупка на имоти на длъжници</strong></p>
<p>
	<em>в. Сега</em></p>
<p>
	Камарата на частните съдебни изпълнители (КЧСИ) обсъжда с представители на банковия сектор в България предложения за законодателни промени, които да регламентират кредитирането на покупки от принудителни търгове. Това каза пред &quot;Сега&quot; председателят на Контролния съвет на камарата Георги Дичев. Според него хората, които се ориентират към покупка на имот от частен съдебен изпълнител, нарастват.</p>
<p>
	На търговете обаче могат да участват предимно граждани с пари в брой или хора, които са заложили имущество срещу определена сума. Това отказва голяма част от потенциалните купувачи. В резултат някои от обявите залежават с месеци въпреки нуждата собствеността да бъде продадена във възможно най-кратки срокове. Според Дичев пазарът ще се отпуши, ако се приемат мерки потенциалните купувачи да бъдат кредитирани, когато обмислят сделка с имот, предложен за публична продан.</p>
<p>
	<strong>Орешарски спрял лобистка поправка в закона за горите</strong></p>
<p>
	<em>в. Сега</em></p>
<p>
	Премиерът Пламен Орешарски се е намесил лично по внесения от земеделското министерство проект за промени в закона за горите. Той е настоял министерство на земеделието да преразгледа спорни текстове, свързани и с лобистки натиск. Така текстът е върнат за доработка и е приет само на вносител, става ясно от стенограмата от последното заседание на кабинета.</p>
<p>
	Проектът, внесен от земеделското министерство в кабинета, предвижда да бъде отменена съществуващата в момента забрана за използване на едра и средна строителна дървесина за производството на биомаса. В мотивите към законопроекта се обяснява, че този текст бил трудно приложим и освен това мястото му не било в закона за горите.</p>
<p>
	<strong>Митниците вече считат измервателните уреди на &quot;Лукойл България&quot; за тайна</strong></p>
<p>
	<em>в. Сега</em></p>
<p>
	След острия сблъсък с &quot;Лукойл България&quot; за липсата на измервателни уреди по основния тръбопровод на компанията от Бургас до София преди няколко месеца, сега агенция &quot;Митници&quot; гледа на темата с друго око. От ръководството на митниците вече считат за служебна тайна информацията дали компанията е монтирала задължителните по регламент нивомери по тръбата. Така не става ясно дали огромните количества горива, минаващи през тръбопровода, в момента подлежат на задължителния по закон надлежен контрол.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
