

	<div class="art">
		<div id="article_text" class="s4">
			
			
			<p>
	<strong>Китайските електробуси подминаха Брезник</strong></p>
<p>
	В. Капитал Daily</p>
<p>
	Първият секретар на китайското посолство, представители на местната власт, директори на агенции... Ако се съди по списъка на гостите, които присъстваха на официалното подписване на учредителния договор на &quot;Авто груп моторс&quot; между китайската BYD и българската &quot;Булминерал&quot; преди близо година в град Брезник край Перник, обявеният тогава проект за завод за сглобяване на електрически автобуси в града изглеждаше сигурен. Нещо повече - в началото на март българският партньор съобщи, че първата бройка вече е готова и изпратена за тестове в Холандия, където се намира европейското подразделение на компанията.</p>
<p>
	Необичайно дългото отлагане на регистрацията на смесеното дружество обаче породи съмнения дали няма промяна в плановете и, както се оказва, с основание. Единадесет месеца по-късно вече е ясно, че автобусите на BYD няма да носят надпис Made in Bulgaria. Това се разбра индиректно от изказване на висш служител на BYD наскоро. Информацията беше потвърдена пред &quot;Капитал Daily&quot; и от &quot;Булминерал&quot;.</p>
<p>
	<strong>Управляващите одържавяват напълно здравната каса<br />
	</strong></p>
<p>
	В. Сега</p>
<p>
	Бизнесът и синдикатите на практика ще останат без никаква власт в управлението на здравната каса, макар че техните членове внасят 2/3 от осигуровките. Това става ясно от внесените в парламента промени в Закона за здравното осигуряване от БСП и ДПС. С тях се възстановява тристепенният модел на управление на касата чрез възстановяване на Събранието на представителите, Контролния съвет и Управителния съвет, който ще поеме функциите на Надзорния. Управителят на НЗОК ще стане директор и ще се избира с конкурс, а не от парламента. Така ще се парира евентуалното връщане на бившия управител Пламен Цеков, ако Конституционният съд реши, че освобождаването му е било противоконституционно.</p>
<p>
	<strong>Столичният градски транспорт заобиколи закона за връзката с НАП</strong></p>
<p>
	В. Сега</p>
<p>
	Столична община елегантно се измъкна от законовото си задължение да свърже автобусите от градския транспорт към Националната агенция за приходите от 1 януари догодина. Тази промяна беше регламентирана още миналото лято с изменения в Закона за автомобилните превози с цел намаляване на сивия сектор. Според чл. 39 от закона всички билети трябва да бъдат издадени от фискално устройство, като това важи за всички автобуси.</p>
<p>
	Въпреки че общински съветници са внесли доклад за привеждане на наредбата за пътуване с градския транспорт в съответствие със закона, то ефектът е точно обратният - общината заобикаля нормативното изискване.</p>
<p>
	<strong>Върнаха ни златен имот в Истанбул</strong></p>
<p>
	В. Стандарт</p>
<p>
	Църквата си върна златен имот в Турция. С възстановяване на собствеността си българите удариха бинго. С такива заглавия гръмнаха турските медии днес. Така комшиите реагираха на връщането на екзархийски имот на българската православна община в престижния истанбулски квартал &quot;Шишли&quot;.</p>
<p>
	Неговата цена в момента е 600 милиона турски лири, обяви зам.-шефът на Камарата на брокерите на недвижими имоти в града Низаметтин Аша. Турските медиите цитират Васил Лязе - председател на Управителния съвет на фондация &quot;Български православен храм Св. Стефан в Цариград&quot;, според който вече се договорили с фирмата &quot;Таш Япъ&quot; в споменатия парцел да се строи срещу дял от сградата.</p>
<p>
	<strong>От фонда за общините: 277 млн. за вода и пътища</strong></p>
<p>
	В. Стандарт</p>
<p>
	За над половината средства, предвидени в бюджет 2014 за растеж на регионите, ще се бори строителното министерство. Това заяви пред депутатите в ресорната комисия министърът на регионалното развитие Десислава Терзиева. Ако успее да преодолее конкуренцията на общините и другите ведомства, МРР ще даде 35 млн. лв. от тези средства за борба с безводието.</p>
<p>
	Парите ще бъдат насочени към населените места, които са с воден режим, обясни Терзиева. С останалите 242 млн. лв. могат да бъдат основно ремонтирани близо 700 км републикански пътища.</p>
<p>
	<strong>Чакат 14 000 ранни пенсионери</strong></p>
<p>
	В. Стандарт</p>
<p>
	Нови 14 000 пенсионери ще има догодина. Това ще се случи, ако парламентът гласува възможността за предсрочно излизане в пенсия на хора, на които не им достигат до 2 години на стаж или възраст. Разчетът, направен от НОИ, показва, че тази мярка ще изисква 30,5 млн. лв. допълнителни разходи. Тя трябва да бъде гласувана днес в пленарна зала на първо четене. Промяната, внесена от БСП обаче, не среща подкрепа от другите политически партии, дори и от ДПС. Най-вероятно тя няма да мине.</p>
<p>
	<strong>100 лева за ден на ски в Алпите</strong></p>
<p>
	В. Новинар</p>
<p>
	Почивките в планинските курорти, както и оборудването за зимни спортове, поевтиняха двойно преди началото на сезона.&nbsp;Туроператорите се надпреварват с изгодни оферти за нощувки в родните зимни комплекси. Предлагат се и изключително изгодни оферти за ски в чужбина. Най-предпочитани са пакетите за ски в Алпите.</p>
<p>
	За еднодневен престой в град Залцбург трябва да приготвите 100 лв. В цената влиза настаняване в 4-звезден хотел без осигурен транспорт и храна. Разрешено е да вземете и домашния си любимец.&nbsp;За същата сума може да си резервирате хотел в Троянския Балкан.&nbsp; Ако искате да изкарате почивката си на родните писти, пригответе между 70 и 150 лв. за хотел в Пампорово, като цените са актуални от ноември до март.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
