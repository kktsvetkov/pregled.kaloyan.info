

	<div class="art">
		<div id="article_text" class="s4">
			
			
			<p>
	<strong>Времето на спадащи печалби в банковия сектор продължава</strong></p>
<p>
	<em>в. Капитал Daily</em></p>
<p>
	Свито кредитиране и намаляващи банкови печалби. Това показват данните на БНБ към края на септември и потвърждават негативната тенденция за сектора, която е продължила и през третото тримесечие. Броят на банките със загуба за периода се увеличава спрямо предходното тримесечие. Годишният темп на растеж на необслужваните кредити (с просрочие над 90 дни) продължава да се забавя.</p>
<p>
	Делът им обаче леко нараства спрямо предходното тримесечие, защото кредитният портфейл не расте поради това, че не се отпускат достатъчно нови кредити. По този начин няма как да бъде компенсиран макар и малкият ръст на просрочията. Разходите за обезценки на банките също намаляват на годишна база (спрямо същия период на миналата година), като вероятното обяснение е отписване на заеми от балансите и продажба на пакети от кредити.</p>
<p>
	<strong>Старите коли с 20% отстъпка от данъка</strong></p>
<p>
	<em>в. Стандарт</em></p>
<p>
	Данъкът за по-старите коли, които нямат катализатор, съответстващ на екостандартите Евро 3, 4, 5 и 6, да бъде с 20% отстъпка през 2014 г., предложиха депутати. Тази поправка беше дискутирана в бюджетната комисия към парламента при гласуването на второ четене на промени в Закона за местните данъци и такси. Но до гласуване не се стигна и точката беше отложена.</p>
<p>
	Депутати предложиха данъкът за колите със стар катализатор през 2014 г. да се плаща с намаление от 20%, а през следващата 2015 г. отстъпката да падне на 10%. Идеята е от 2016 г. отстъпка от данъка за по-старите коли да няма. Предложението на депутатите дойде, след като Министерски съвет предложи отстъпка от 30% да има само за колите с Евро 3 и Евро 4, а данъкът да се плаща с намаление от 50% само за колите с Евро 5 и Евро 6. Така данъкът за по-старите коли, произведени до 2000 г., трябваше да скочи два пъти. В момента налогът за всички коли с катализатор се плаща с отстъпка от 50%.</p>
<p>
	<strong>Пускат длъжници до обществени поръчки</strong></p>
<p>
	<em>в. Стандарт</em></p>
<p>
	Длъжниците към държавната хазна ще могат да кандидатстват за обществени поръчки. Това е едно от предложенията, които ще бъдат внесени между първо и второ четене на промените в Закона за обществените поръчки от соцдепутата Страхил Ангелов и негови колеги.</p>
<p>
	Идеята е, ако фирма има неплатени данъци към общината или държавата, също да може да кандидатства за даден проект. Вероятно ще се сложи праг за неплатени налози от 200 000 лв., над който възложителят ще трябва сам да прецени дали ще допусне дадената фирма до конкурса, уточни Ангелов. В условията на криза много фирми имат задължения към хазната, но работят коректно и не би трябвало да бъдат отрязани от достъп до обществени поръчки, смятат депутатите.</p>
<p>
	<strong>Швейцарски гигант откри завод за датчици</strong></p>
<p>
	<em>в. Стандарт</em></p>
<p>
	Нов високотехнологичен завод откри в София швейцарският холдинг LEM. Инвестицията е над 3 млн. лв. &quot;Да открием завод в България е като да се оженя. Освен че открихме чудесно образовани експерти, в това решение имаше и емоционален момент - видяхме невероятно мотивирани хора, които искат България да е на световно ниво&quot;, заяви на откриването изпълнителният директор на холдинга Франсоа Гобела.&nbsp;LEM произвежда преобразуватели и датчици, които се вграждат в ключови за сигурността технически решения като асансьори, електрически системи и др.</p>
<p>
	<strong>&quot;Български пощи&quot; дължи милиони, а вдига заплати</strong></p>
<p>
	<em>в. Сега</em></p>
<p>
	Финансовото здраве на &quot;Български пощи&quot; прогресивно се влошава, но пък последното решение на ръководството е да вдига заплати. За последните девет месеца предприятието е натрупало загуба от над 10 млн. лв. - с милион повече от м.г., става ясно от отчета му за третото тримесечие на 2013 г. Освен това пощите са загубили много клиенти в лицето на пенсионерите - раздали са 664 000 пенсии по-малко.</p>
<p>
	Държавният мастодонт не успява да погаси задълженията към служителите си, който вече се равнява на около 2 млн. лв. Въпреки това от днес заплатите на пощаджиите се вдигат с 20-25 лв. по информация на КНСБ. В такъв случай не е ясно как ръководството на пощите ще покрие борчовете към бюджета и за социално осигуряване, дълга към ВиК, достигащ 1.5 млн. лв., към топлофикационните дружества - 66 000 лв., и 20-те милиона, които дължи на ЕРП-тата.</p>
<p>
	<strong>Греков: Не сме обещавали 70% изплащане на субсидии</strong></p>
<p>
	<em>в. Сега</em></p>
<p>
	41 млн. лв. ще бъдат изплатени на животновъдите през декември. Парите идват от ЕС и се отпускат на собствениците на млечни крави, овце-майки и кози-майки за подпомагане на сектора у нас. &quot;Това, което сме си обещали като дати, срокове и правила, ние го осъществяваме. Никога не сме обещавали 70% изплащане на субсидиите сега. Ще ги раздадем на два транша по 50% и първият вече е факт&quot;, отбеляза земеделският министър Димитър Греков пред Би Ти Ви вчера.&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
