

	<div class="art">
		<div id="article_text" class="s4">
			
			
			<p>
	<strong>&quot;Холдинг Пътища&quot; поиска несъстоятелност</strong></p>
<p>
	В. Капигал Daily</p>
<p>
	След няколко години на влошаващи се финансови резултати, неуспешен иск за несъстоятелност, запори върху сметки и притеснения дали ще изпълни спечелените поръчки &quot;Холдинг Пътища&quot; официално призна, че има вероятност да не успее да покрива задълженията си. В края на работния ден във вторник от компанията, непряко контролирана от Васил Божков, съобщиха, че са подали молба за обявяване в несъстоятелност заради лоши финансови показатели. Според ръководството това ще защити &quot;в най-голяма степен&quot; интересите на акционери и кредитори на дружеството.</p>
<p>
	Преди това в такава процедура влязоха &quot;Мостстрой&quot; и негови дъщерни компании, както и дъщерни дружества на &quot;Железопътна инфраструктура &ndash; холдингово дружество&quot;, което беше преименувано на &quot;Инфра холдинг&quot;.</p>
<p>
	<strong>София подготвя заем от 100 млн. лв. заради дългове към градския транспорт</strong></p>
<p>
	В. Капигал Daily</p>
<p>
	За да погаси натрупаните близо 97 млн. лв. неразплатени задължения, Центърът за градска мобилност (ЦГМ) има готовност да тегли заем от до 100 млн. лв. по предложение на заместник-кмета по транспорта Любомир Христов. Дълговете са натрупани до края на 2012 г. и са към към операторите в транспорта - метро, автобусен превоз - общински и частен, трамваи и тролеи. През 2011 г. тези задължения бяха с 32 млн. лв. по-малко. &quot;В рамките на последните три години бяха предприети стъпки за покриване на дълговете, но с всяка година те растат и трябва да се намери решение за тяхното разплащане&quot;, каза Любомир Христов.</p>
<p>
	<strong>Преференциалното пaркиране в центъра на София окончателно остава в сила</strong></p>
<p>
	В. Капигал Daily</p>
<p>
	Наредбата за платеното паркиране в София ще продължи да действа в сегашния си вид, като винетките, които дават право на част от живеещите в синя и зелена зона в столицата да паркират там безплатно, остават в сила. Това гласи окончателното решение на Върховния административен съд (ВАС) по казуса. Магистратите отменят решението на колегите си от Административния съд в София, с което винетките за безплатно паркиране се премахваха.</p>
<p>
	<strong>Изнасяме български коли за Италия</strong></p>
<p>
	В. Стандарт</p>
<p>
	В първата деседневка на декември България ще започне да изнася коли за Италия. Това обяви изпълнителният директор на &quot;Литекс Моторс&quot; Илия Терзиев при получаването на наградата &quot;Мистър Икономика 2013&quot;. &quot;Автовозите, които десетилетия караха у нас автомобили втора употреба от Европа, сега ще бъдат натоварени с чисто нови коли Great Wall, които ще бъдат доставени на Италия&quot;, заяви Терзиев.</p>
<p>
	<strong>Партиите не отстъпиха нито лев от държавната си субсидия</strong></p>
<p>
	В. Сега</p>
<p>
	На фона на острото политическо противопоставяне в страната партиите - управляващи и опозиция, постигнаха пълно единодушие по една тема - запазването на размера на държавната им субсидия. Въпреки поетия от БСП ангажимент бюджетната комисия снощи запази парите на партиите на сегашното им ниво при второто четене на бюджета за следващата година. За 2014 г. те ще получат почти 39 милиона лева.</p>
<p>
	ДПС се противопостави категорично на намалението на сумата. ГЕРБ, които внесоха купища предложения за промени в бюджета, не засегнаха тези текстове. &quot;Атака&quot; зае крайната позиция партиите да получават 0 лв. и не получи подкрепа. Другото предложение за орязване на субсидиите дойде от депутата Георги Кадиев, но и то не срещна разбиране.</p>
<p>
	<strong>ВАС спря проекта за национално ядрено хранилище заради 9 нарушения</strong></p>
<p>
	В. Сега</p>
<p>
	Поне 9 съществени нарушения, които подлагат на риск здравето на хората, предотвратяването на замърсяването и съхраняването на биоразнообразието, са причината Върховният административен съд (ВАС) да спре окончателно проекта за национално хранилище за радиоактивни отпадъци край Козлодуй. Одобрението на Министерството на околната среда бе атакувано от сдружението &quot;Екогласност&quot;. Върховните съдии са решили да върнат проекта за преразглеждане. Първото гледане на делото в тричленката на ВАС бе през юли и решението отново бе за спиране на проекта.</p>
<p>
	По план хранилището за погребване на кратко живеещи ниско- и средно радиоактивни отпадъци трябва да е готовo и да заработи до 2015 г. Стойността на проекта е 100 млн. евро, като 72 млн. от тях са осигурени от международния фонд &quot;Козлодуй&quot;.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	
