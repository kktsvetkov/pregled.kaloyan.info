

	<div class="art">
		<div id="article_text" class="s4">
			
			
			<p>
	<strong>Бизнес център &quot;Престиж&quot; има нов собственик</strong></p>
<p>
	<em>в. Капитал Daily</em></p>
<p>
	След като няколко пъти бе обявявана за принудителна продажба заради дългове една от централните софийски офис сгради &ndash; бизнес център &quot;Престиж&quot;, има нов собственик. След поредица от сделки в края на август имотът е придобит от близката до групата AG Capital (собственик на агенция &quot;Адрес&quot;) компания - &quot;Билд инвест груп &ndash; София&quot; срещу 5.42 млн. лв.</p>
<p>
	Макар и малка като обем и реализирана по схемата &quot;продажба заради дългове&quot;, сделката е сред единичните инвестиционни придобивяния на офис пазара тази година. Самият имот, от който с годините излязоха всички наематели, в момента се ремонтира и отново се предлага под наем.</p>
<p>
	<strong>Софийски европроект засяда в инвестиционното министерство</strong></p>
<p>
	<em>в. Капитал Daily</em></p>
<p>
	Министерството на инвестиционното проектиране (МИП), чието създаване и дейност остава загадка вече половин година, се оказа потенциална пречка пред европроекта за интегриран градски транспорт на Столичната община. Според последните изменения на Закона за устройство на територията инвестиционният министър Иван Данов поема някои от задълженията на главните архитекти на общините, включително и одобряването на всички проекти над 10 млн. лв., финансирани с европейски средства. Или, иначе казано, всеки голям проект ще зависи от неговия подпис, тъй като през МИП трябва да мине одобрението на проекта, разрешението за строеж, а впоследствие и въвеждането му в експлоатация. Така новото ведомство чрез контролните си права може да влияе на скоростта и въобще изграждането на обекти от местните власти.</p>
<p>
	<strong>Поскъпват цигарите</strong></p>
<p>
	<em>в. Стандарт</em></p>
<p>
	Цените на някои марки цигари, които се продават у нас, ще се повишат минимално, сочи публичният регистър за цените на тютюневите изделия. Според данните в регистъра цигарите &quot;Мерилин Слимс&quot;, &quot;Мерилин Слимс Блу&quot; и &quot;Мерилин Слимс Ванила&quot; скачат с 10 ст. Така от настоящите 4,30 лв. цената става 4,40 лв. за една кутия. С 20 ст. пък поскъпват цигарите &quot;Бест Мен Блу&quot; и &quot;Бест Мен Ред&quot;, като една кутия ще се продава за 4,30 лв.</p>
<p>
	С 10 ст. поскъпва и марката &quot;Ню Виктори Силвър&quot;, която ще струва 4,70 лв. за кутия. Новите цени са посочени в регистъра на 12.11.2013 г. Практиката сочи, че известно време ще се намират цигари на старите цени, тъй като е нужно време да се продадат наличните количества със стар бандерол.</p>
<p>
	<strong>Правим кисело мляко в Подмосковието</strong></p>
<p>
	в. Стандарт</p>
<p>
	Има възможности за завод за българско кисело мляко и сирене в Подмосковието, както и за завод за строителни бетонни панели. В това увери губернатора на Московска област Андрей Воробьов посланикът на България в Русия Бойко Коцев.<br />
	На срещата между тях бе обсъдено сътрудничеството в икономиката, туризма и културата между България и Московска област. Договорени бяха стъпки за активизиране на връзките, съобщи посолството ни в Москва.&nbsp;&quot;Имаме много възможности за сътрудничество, както и програма, съгласувана между Софийска и Московска област&quot;, каза посланик Коцев.</p>
<p>
	<strong>Нападаме чужбина за празниците</strong></p>
<p>
	<em>в. Новинар</em></p>
<p>
	Все повече българи ще прекарат коледните и новогодишните празници в чужбина.&nbsp;Записванията по програмите за почивка започнаха преди около месец и ръстът спрямо предишни години е над 35 на сто, съобщи пред Фокус председателят на Управителния съвет на Асоциацията на българските туроператори и туристически агенции Байко Байков.</p>
<p>
	Той уточни, че най-предпочитаните дестинации са съседите ни от Гърция, Сърбия и Македония. Интересни за родните туристи са градовете от Средна Европа - Будапеща, Виена, Прага, Мюнхен, Нюрнберг, заради традиционните си коледни базари.</p>
<p>
	<strong>Едва 20% от храната ни е &quot;Произведено в България&quot;</strong></p>
<p>
	<em>в. Сега</em></p>
<p>
	Само 20% от храната ни е произведена в България, 80% идва от внос. Това съобщи министър Димитър Греков по повод на вчерашния Ден на хранително-вкусовата промишленост. Според проф. Греков една от причините е, че субсидиите за селското стопанство у нас са по-ниски, отколкото в другите държави от ЕС, което дава ценово предимство на чуждестранните фермери. Това важи най-вече за животновъдството, поясни министърът.</p>
<p>
	Той увери, че качеството на храната у нас вече е на европейско ниво, тъй като Агенцията по храните осъществява строг контрол. Лошото е, че доходите ни не са на европейско ниво и храните ни струват скъпо. Според шефа на Съюза по хранителна промишленост д-р Светла Чамова 36.2% от разходите на българските домакинства отиват за храни и напитки, докато за ЕС техният дял е едва 13 на сто.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
