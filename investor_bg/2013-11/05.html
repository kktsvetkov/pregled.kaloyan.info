

	<div class="art">
		<div id="article_text" class="s4">
			
			
			<p>
	<strong>Кафето от автомат без касова бележка</strong></p>
<p>
	<em>в. Стандарт</em></p>
<p>
	Автоматите за кафе, напитки, сандвичи и дребни стоки (вендинг машини) няма да издават касови бележки на хартия при покупки от тях. Но когато плащаме сметки през подобни автоматизирани машини, издаването на касов бон на хартия, ще бъде задължително. Това решиха депутатите от бюджетната комисия към парламента, които приеха поправки в Закона за ДДС.</p>
<p>
	Промяната се прави, след като Върховният административен съд отмени текстове от наредбата на Министерството на финансите, която регламинтира отчитането на продажбите чрез вендинг машини. Наредбата даваше право машините да не издават хартиена касова бележка, но съдът реши, че не може само за тях да има изключение. Затова сега облекчението се вкарва в Закона за ДДС, където ще бъде записано, че машините няма да издават касови бележки. Запазва се обаче изискването да имат фискално устройство, което отчита продажбите.</p>
<p>
	<strong>До 39% скача сметката за ток за декември</strong></p>
<p>
	<em>в. Стандарт</em></p>
<p>
	Сметките за ток за декември ще скочат средно с до 39% спрямо тези за септември, предупредиха от ЧЕЗ. Причината е в увеличаване на потреблението на енергия през зимните месеци. Данните на ЕРП-то от 2009 до 2012 г. показват, че има постоянна тенденция през октомври спрямо септември потреблението да скача с 28%, а през декември спрямо септември - с 39 на сто. Така и средната сметка за ток може да скочи с толкова.</p>
<p>
	По-сериозното увеличение на сметката ще има за хората, които се отопляват с електроуреди. При тези с парно, камина или друго отопление увеличението на сметката естествено ще бъде по-малко. &quot;Независимо от намалението на цените през март и август тази година през зимата ще има по-високи сметки&quot;, предупреди директорът &quot;Обслужване на клиенти&quot; в ЧЕЗ Димчо Станев. Ако обаче един абонат през декември например потреби същото количество енергия спрямо същия месец на 2012 г., то сметката му ще бъде с около 10% по-ниска, допълни той.</p>
<p>
	<strong>НДК с 1,1 млн. печалба</strong></p>
<p>
	<em>в. Стандарт</em></p>
<p>
	НДК е на печалба с 1.1 млн. лв. Това отчитат резултатите на конгресния център за 2012 г. Общо приходите за изминалата година са били 9.8 млн. лв. Финансовият резултат на дружеството е с 2.08 млн. лв. по-добър спрямо 2011 г., когато то е било с един милион на загуба. &quot;През 2012 г. възобновихме традиционни културни събития и върнахме НДК на международната конгресна карта&quot;, заяви Ивайло Георгиев, член на съвета на директорите. В края на 2012 г. НДК разполага с 4.9 млн. лв. резерв и няма банкови и търговски кредити. В държавния бюджет дружеството е внесло 570 хил. лв. под формата на данъци и такси. Дворецът е собственик на 18 търговски марки, които е пререгистрирал, за да си запази правата, отчитат още оттам. НДК е най-големият многофункционален комплекс в Югоизточна Европа за провеждане на конгреси и културни събития.</p>
<p>
	<strong>Бизнесът иска рамо за сделки в чужбина</strong></p>
<p>
	<em>в. Стандарт</em></p>
<p>
	Държавата да дава гаранции по кредити, така че родни компании да участват в големите търгове за поръчки на чужди страни. За това настояват представители на големи компании. В момента най-изгодните конкурси в определени държави в света както за доставка на оръжия, така и за изграждане на инфраструктура, имат подобни условия в документите за кандидатстване.</p>
<p>
	Въпреки че родните фирми могат да си позволят да вземат частни кредити, те не биват допускани, ако нямат държавни гаранции. Затова и губят най-примамливите поръчки, които биха им осигурили успешни сделки.</p>
<p>
	<strong>Междуфирмената задлъжнялост се е стопила наполовина</strong></p>
<p>
	<em>в. Стандарт</em></p>
<p>
	Почти наполовина е спаднала междуфирмената задлъжнялост, след като държавата започна да се разплаща към бизнеса, обяви на форум в Хасково зам. министър-председателят по икономическото развитие Даниела Бобева. В резултат на това към септември дълговете между бизнеса у нас са редуцирани на около 36 млрд. лв., което според вицепремиера е нормално ниво за пазарна икономика.</p>
<p>
	За разлика от издължаването от страна на правителството, все още има много случаи, в които към бизнеса &bdquo;висят&quot; със сметки държавни и общински предприятия, както и общини.</p>
<p>
	<strong>Клиенти шпиони с 1500 лв. заплата</strong></p>
<p>
	<em>в. Новинар</em></p>
<p>
	Клиенти шпиони взимат по 1500 лв. заплата, за да следят поведението на продавачите и касиерите в търговските вериги, показа проверка на &bdquo;Новинар&rdquo;.&nbsp;Целта на агентите е да опишат дали всичко в обслужването е било наред и след това да докладват на шефовете в хипермаркетите.</p>
<p>
	Нестандартната професия е актуална у нас от няколко години. Повечето тайни клиенти работят на граждански договор и получават хонорар според поставената им задача. Има и шпиони на трудов договор, като възнаграждението им на месец е между 1000 и 1500 лв.</p>
<p>
	<strong>Данъчни на лов за касови бележки</strong></p>
<p>
	<em>в. Новинар</em></p>
<p>
	НАП погва недобросъвестни търговци, които укриват оборотите си. Обект на акцията ще бъдат малките магазини за продажба на дребно. Броят на магазините, които ще бъдат посетени, е около 1000, а инспекциите ще продължат няколко седмици.</p>
<p>
	Причината за масовите проверки са отчетените ниски обороти след свързването на касовите апарати с НАП. Целта е да бъдат проверени търговците, чиито обороти се различават до голяма степен от тези на търговските обекти в съседство и да се уточни на какво се дължат различията, обясняват от НАП.</p>
<p>
	<strong>НАП харчи 1000 лв., за да събере 1000 лв. от хора без доходи</strong></p>
<p>
	<em>в. Сега</em></p>
<p>
	Разходите за принудително събиране на здравни вноски от хора, които нямат средства да плащат, са приблизително равни на приходите за НАП. Т.е. ползата за бюджета от тези мерки на практика е нулева. Това става ясно от анализ от приходната агенция.</p>
<p>
	За първото полугодие НАП е събрала около 50 млн. лв. осигуровки от хора, които на практика нямат никакви доходи, но законът ги принуждава да внасят за здраве. Хората, които не са осигурени по никакъв друг начин - от държавата, от работодател или като самоосигуряващи се, са длъжни да плащат 16.80 лв. на месец (8% от половината от 420 лв.). Над 301 000 души са подали за 6 месеца повече от 407 500 декларации, с които обявяват, че започват да се осигуряват сами за здраве. Това означава, че част от тях са работили по няколко месеца и после пак са оставали без доходи и подават повече от една декларация.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
