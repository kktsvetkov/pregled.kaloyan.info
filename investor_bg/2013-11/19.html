

	<div class="art">
		<div id="article_text" class="s4">
			
			
			<p>
	<strong>Брюксел пак предупреди за риск от загуба на пари за селските райони</strong></p>
<p>
	В. Капигал Daily</p>
<p>
	България рискува да загуби 286 млн. евро от Програмата за развитие на селските райони заради бавен темп на усвояване на парите. Това се казва в писмо на Генерална дирекция &quot;Земеделие и развитие на селските райони&quot;, изпратено до фонд &quot;Земеделие&quot; и агроминистерството. Документът бе публикуван в сайта bgfakti, като неофициално източници на &quot;Капитал Daily&quot; потвърдиха автентичността му. В последните три години България редовно получава уведомителни писма от Брюксел за риска от загуба на средства и с настояване да предприемат планове за по-доброто им усвояване.</p>
<p>
	<strong>Строителят на &quot;Южен поток&quot; ясен до Нова година</strong></p>
<p>
	В. Стандарт</p>
<p>
	Името на компанията, която ще изгражда българския участък от газопровода &quot;Южен поток&quot;, ще стане ясно до края на декември, съобщиха за &quot;Стандарт&quot; информирани източници. Тогава по план трябва да приключи втората част на търга за изпълнител на проекта, който преди 20-ина дни беше обявен от проектната комапния &quot;Южен поток - България&quot;.</p>
<p>
	В първия кръг, който приключи в петък, са се появили 7 кандидата. В повечето случаи става въпрос за консорциуми от чужбина, но в доста има и български подизпълнители, твърдят запознати. Сега предстои пресяването на офертите им, а около Коледа или последните дни преди Нова година според плана трябва да бъде избран и победителят в конкурса. Имената на кандидатите обаче не се обявяват публично, за да се избегне лобистки натиск, казват още източниците.</p>
<p>
	<strong>По 10 млн. евро на ден на фермерите</strong></p>
<p>
	В. Стандарт</p>
<p>
	Златен дъжд ще се изсипе върху фермерите ни до края на годината. По сметките им трябва да влизат по 10 млн. евро на ден. Парите са евросубсидии за одобрени проекти по Програмата за развитие на селските райони. Ако страната ни не разплати 280 млн. евро до 1 януари 2014 г., Брюксел ще си ги прибере. Задачата е много сложна, защото за първите девет месеца на годината са раздадени едва 90 млн. евро, съобщи зам.-министърът на земеделието Явор Гечев.</p>
<p>
	Той, заедно с новото ръководство на фонд &quot;Земеделие&quot;, разработват екшън план за спасяване на милионите от Европа. 70 специалисти от регионалните звена на Разплащателната агенция в страната са командировани в централата, за да помогнат за по-бързата обработка на документите. Междувременно фондът остана само с трима зам.-шефове, след като Младен Тимчев отказа предложения му пост.</p>
<p>
	<strong>Следваш безплатно в 250 немски ВУЗ-а</strong></p>
<p>
	В. Стандарт</p>
<p>
	Въпреки масираните рекламни кампании около университетите на Острова, държавата, в чиито висши училища отиват най-много българи, по традиция е Германия. Много статистики сочат, че студентската ни общност там е втора по брой от всички чужденци. Повече от нас в немските вузове са само китайците.</p>
<p>
	Още през Възраждането и в първите години след Освобождението много заможни българи изпращат децата си да учат в немски университети. Някои от тамошните висши училища съществуват дори още отпреди откриването на Америка. Което говори не просто за качество на висшето образование, а за традиция, която други университети трудно биха достигнали в съкратени срокове.</p>
<p>
	<strong>Властта заговори за безлихвени кредити при изпълнение на европроекти</strong></p>
<p>
	В. Сега</p>
<p>
	Бизнесът да получи достъп до безлихвени кредити при изпълнението на европроекти, като лихвата се поема от програма &quot;Конкурентоспособност&quot;. Това обмисля държавата за следващия програмен период, стана ясно от думите на вицепремиера Даниела Бобева по време на конференция за достъпа на фирмите до финансиране. Тя обаче не уточни дали такива разговори вече са водени с ЕС. В момента фирмите могат да кандидатстват за нисколихвени кредити по двата инструмента &quot;Джереми&quot;.</p>
<p>
	<strong>Инвестиционият министър ще разрешава и строежа на метрото</strong></p>
<p>
	В. Сега</p>
<p>
	Проекти за милиони на Столичната община могат да се забавят, а усвояването на европейските средства да бъде поставено под риск, защото трябва да получат разрешението на министъра на инвестиционното проектиране Иван Данов. Според последните изменения на закона за устройство на територията той одобрява всички проекти на общините над 10 млн. лв., финансирани с публични средства (държавни и европейски). Така през неговото одобрение ще трябва да минат едни от най-важните обекти в София като метрото и проекта за интегриран градски транспорт.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	
