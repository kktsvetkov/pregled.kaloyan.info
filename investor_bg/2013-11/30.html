

	<div class="art">
		<div id="article_text" class="s4">
			
			
			<p>
	<strong>Властта предлага рязко да се намалят глобите за контрабанда на цигари</strong><br />
	<em>в-к Сега</em></p>
<p>
	Докато твърди, че засилва мерките срещу контрабандата, властта предлага скандално намаление на част от предвидените глоби в Закона за митниците. Според проектозакон, публикуван на сайта на финансовото министерство, глобите за контрабанда на цигари в превозни средства, снабдени с тайници, ще бъдат намалени близо два пъти. Законопроектът включва и други спорни разпоредби, включително и по линия на контрола върху имотното състояние на митничарите. В мотивите към законопроекта няма никакво обяснение защо се налагат тези корекции. И агенция &quot;Митници&quot; не коментира промените.</p>
<p>
	От началото на тази година контрабандата на цигари в тайници се наказва с по-високи глоби спрямо останалите акцизни стоки. По предложение на депутати от ГЕРБ парламентът реши, че при пренос в тайник на тютюневи изделия глобата ще е от 200 до 250 на сто от продажната им цена. Глобата за контрабанда в тайници на други акцизни стоки е от 200 до 250 на сто върху митническата им стойност, тоест без отчитане на печалбата.</p>
<p>
	Финансовото министерство предлага санкциите за тези нарушения да се намалят. Според новите текстове контрабандата на акцизни стоки в тайници, без значение от вида на стоката, ще се наказва с глоба в размер на двойната стойност на дължимия акциз. В момента тежестта на акциза в цената на кутия цигари у нас е средно около 3 лв. Тоест новият режим на калкулиране на глобите ще доведе до близо 2 пъти намаление. Не е ясно дали с новите текстове санкциите за тази контрабанда няма да станат по-ниски от общите глоби за контрабанда, които са от 100 до 200 на сто върху митническата стойност на стоката. Самото наличие на тайник вече няма да се санкционира с глоба до 1000 лв., а с 200 лв.</p>
<p>
	<strong>Сменят контрола над акцизните стоки</strong><br />
	<em>в-к Стандарт</em><br />
	<br />
	Наредбата за контрол при производството на акцизни стоки с помощта на измервателни уреди ще бъде променена. Това стана ясно от думите на министъра на финансите Петър Чобанов в Боровец.<br />
	<br />
	Ще отпаднат параграфите, които са излишна тежест за бизнеса, заяви той. Предвижда се да има само смислени измервателни уреди, които да дават информация за важни показатели, имащи отношение към контрола, обясниха участници в работните групи за промяна на наредбата. Няма да налагат нови инвестиции в измервателни уреди, но промените ще доведат до затягане на контрола. За тази промяна бизнесът настоява от много време, но предишното правителство не чу доводите му. Наредбата касае контролните прибори за рафинерията, цигарените фабрики и вносителите и износителите на алкохол, цигари и горива.<br />
	<br />
	Министър Чобанов е поискал доклад от новия шеф на Агенция &quot;Митници&quot; Павел Тонев за състоянието на отделните звена там. В системата ще има структурни промени. Част от тях ще бъдат свързани с предложението на МФ митничарите да имат достъп до данните на МВР. Езикови курсове на митничарите и нов модел на проследяемостта на вноса и износа са част от предстоящите промени. От 2014 г. ще се следи и проверява всеки камион, който влиза и излиза от страната. Според Чобанов мерките на предшественика му Симеон Дянков, съчетани с вдигането на акциза на цигарите, са се отразили негативно на приходите. &quot;Обемите, които се потребяват, са много под нивата преди вдигането на акцизите, което създава съмнения за контрабанда&quot;, каза министърът.</p>
<p>
	<strong>Данъкът върху моторите ще варира според евростандарта</strong><br />
	<em>в-к Сега</em></p>
<p>
	Наред с леките коли и собствениците на мотопеди и мотоциклети ще плащат данъка си според евростандарта за екологичност от другата година. За това предупреди зам.-кметът по финансите на Столичната община Дончо Барбалов.</p>
<p>
	Според одобрените текстове на Закона за местните данъци и такси най-голяма отстъпка от пътния данък ще ползват най-новите коли с евростандарти 5 и 6 - 60%. За колите с евро 3 и 4 отстъпката е 50%. За останалите общинските съвети трябва да определят размера на налога с отстъпка от 20 до 40%. Досега такова разграничаване нямаше, а намаление от 50% ползваха собствениците на автомобили до 74 киловата (100 конски сили) с катализатор. Всички тези разписани изисквания ще важат и за моторите. Мотивите за промени са да се обвърже данъкът с екологичността. По думите на зам.-кмета няма мотори с катализатор и от отстъпка ще се възползват само тези с евростандарт. Останалите ще плащат по общия ред. По данни на общината регистрираните мотоциклети и мотопеди са 10 хил.</p>
<p>
	Превозните средства, които не съответстват на евростандартите и имат катализатори, ще ползват отстъпка от 40%. Възможността за определяне на отстъпката беше записана в закона с последните промени. &quot;Тези промени няма да се отразят много на приходите, затова решихме да не товарим гражданите. Така увеличението на налога ще е само 10%, защото преди това те ползваха отстъпка от 50%&quot;, обясни Барбалов.</p>
<p>
	<strong>Според съда Трайчо Трайков няма конфликт на интереси</strong><br />
	<em>в-к Сега</em></p>
<p>
	Бившият икономически министър Трайчо Трайков не е нарушил закона за конфликт на интереси. Това реши административният съд в София, като отмени поредното решение на комисията за конфликт на интереси, върху което тегнеха съмнения, че обслужва политически цели. Комисията е осъдена да плати на Трайков 1910 лв. за разноските по делото. През лятото на 2012 г., малко след като Трайков вече не бе на поста, водената от Филип Златанов комисия прие, че той е в конфликт на интереси, защото притежава 278 акции от капитала на &quot;Каолин&quot; АД от 2007 г., а се произнесъл за искана от дружеството концесия, дадена от кабинета през февруари 2010 г. Проверката на комисията започна по искане на самия Трайков.</p>
<p>
	Магистратите се мотивират, че към момента, в който той е сезирал комисията, не е бил на публична длъжност. Законът не предвижда установяване на конфликт на интереси в такива случаи, обяснява съдия Вяра Русева и цитира практика на Върховния административен съд. Съдията пише, че само това е достатъчно, за да падне решението на комисията. Но обяснява и че Трайков е изпълнявал министерските си задължения съвестно и е нямал частен интерес от концесията. Законът преследва облагата в случаите, когато тя е незаконна или получена вследствие заеманата публична длъжност.</p>
<p>
	Съдът казва още, че участието на Трайков в подготовката на концесията на &quot;Каолин&quot; не означава автоматично конфликт на интереси. От концесията не следват задължителни дивиденти за акционерите, те се решават от общото събрание на дружеството. След като кабинетът решава за концесията, през 2011 г. Трайков е получил незначителна сума - 22.42 лв., при това дивидентът е двойно по-малък от получените преди концесията 41.70 лв. Освен това той е участвал в решението на правителството не въз основа на лична преценка, а в изпълнение на служебните си задължения.</p>

			<div style="display: block; clear: both; padding-top: 10px;"><i>По статията работи: <a href="znvygb:crgre.arlxbi@tznvy.pbz" id="worker_creator_email">Петър  Нейков</a></i></div>		</div>
	</div>

	<!-- Mobile payment branding -->
	
	
