

	<div class="art">
		<div id="article_text" class="s4">
			
			
			<p>
	<strong>&quot;Уинслоу&quot; вече е земевладелeц №2</strong></p>
<p>
	<em>в. Капитал Daily</em></p>
<p>
	Фондът за земеделска земя &quot;Агро финанс&quot;, който доскоро беше контролиран от компании около Цветан Василев, вече има нов мажоритарен собственик. Името му не е изненада за пазара, тъй като от няколко седмици той активно изкупува през борсата дяловете на основните акционери в дружеството. Това е учреденото през тази година дружество &quot;Уинслоу ленд инвест&quot;, което съобщи във вторник, че вече притежава 76.31% от капитала на фонда. Това го превръща във втория по големина собственик на земеделски земи в България с общо 324 хил. дка, от които 140 хил. дка идват чрез придобивката на &quot;Агро финанс&quot;.</p>
<p>
	Делът е придобит за почти 58 млн. лв. Това е втората голяма сделка на &quot;Уинслоу&quot; за тази година. През май те придобиха и дружеството за земя на &quot;Винпром Пещера&quot;&nbsp; - &quot;Омега агро&quot;. Тогава цена не беше обявена, но със сигурност е от порядъка на няколко десетки милиона лева.</p>
<p>
	<strong>Търсят западен инвеститор за &quot;Белене&quot;</strong></p>
<p>
	<em>в. Стандарт</em></p>
<p>
	&quot;Анализираме дългосрочните нужди на България и региона от електричество, както и възможностите за привличане на западен стратегически инвеститор. Страната няма средства да изгради тази мощност.&quot; Това казва премиерът Пламен Орешарски по повод проекта за изграждане на АЕЦ &quot;Белене&quot; в интервю за американската информационна агенция Bloomberg. От медията отбелязват, че администрацията на министър-председателя обмисля дали да възобнови изграждането на 2000-мегаватовата атомна електроцентрала в Белене.</p>
<p>
	<strong>ГАРБ: Френски одитор призна тв рейтингите ни</strong></p>
<p>
	<em>в. Стандарт</em></p>
<p>
	Френският научен институт CESP, който изготвя стандартите за пийпълметрия последните 20 г., писа много добра оценка на системата, по която ГАРБ измерва рейтингите на телевизиите у нас. Финалният доклад с резултатите от одита на нашата агенция бе представен в понеделник.</p>
<p>
	Цялостната оценка, която една от най-реномираните в света компании даде на системата на ГАРБ, е &quot;много добра относно всички одитирани аспекти&quot;, което всъщност е и атестацията от компетентни лица за работата, която вършим и свършихме в последните няколко години, коментира във вторник Джордж Лукс, изпълнителен директор на ГАРБ. И допълни: &quot;Предвид дългогодишния международен опит на CESP тази оценка доказва и показва качеството на предоставяните данни за телевизионната гледаемост в България, което мен, като изпълнителен директор на ГАРБ, ме прави изключително горд&quot;.</p>
<p>
	<strong>Авансов данък за хонорари не се удържа</strong></p>
<p>
	<em>в. Стандарт</em></p>
<p>
	Не се удържа авансов данък за доходите от хонорари, граждански договори и наеми, които са изплатени през четвъртото тримесечие на 2013 г., припомниха от Националната агенция за приходи. За тези доходи не се подават и данни в декларацията за дължими данъци (образец 4001).<br />
	От НАП са установили много случаи, в които на хора, на които през октомври и ноември са изплатени доходи по граждански договори, неправилно е бил удържан авансов данък. Това е нарушение на закона, заявиха от НАП</p>
<p>
	<strong>ДПС поведе нова псевдобитка - срещу банковата тайна за политици</strong></p>
<p>
	<em>в. Сега</em></p>
<p>
	След като &quot;пребори&quot; офшорките чрез законопроект, който оставя широки врати на офшорните компании, ДПС си намери нова &quot;кауза&quot; - този път срещу банковата тайна за сметките на политиците. В опит да се разграничи от скандала с бившия депутат Христо Бисеров, който се оказа със солидни тайни авоари в чужбина, партията поиска вчера премиерът Пламен Орешарски да инициира още на следващото заседание на Европейския съвет приемането на общ европейски регламент за отпадане на банковата тайна за сметките на висшите политици.</p>
<p>
	Ходът на ДПС постига две цели. Първо - изнасянето на проблема на европейски терен със сигурност ще отложи решаването му за неопределено време, а и шансът да се получи подкрепа по въпроса от всички 27 страни в ЕС е минимален. Така че идеята на практика облагодетелства политиците с тайни банкови авоари.&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
