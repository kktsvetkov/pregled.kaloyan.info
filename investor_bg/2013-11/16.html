

	<div class="art">
		<div id="article_text" class="s4">
			
			
			<p>
	<strong>Пътят на бежанците от Ливан за Турция, през България и Гърция за Европа</strong></p>
<p>
	<em>В. Сега</em></p>
<p>
	Десетки хиляди заможни сирийци незаконно имигрират в Европа със самолети и луксозни круизни кораби. В туристическите агенции на ливанската столица Бейрут е пълно с такива клиенти, пише в. &quot;Дейли телеграф&quot;, извършил разследване какъв е пътят на тези хора от родината им към Европа. За тези клиенти може да се осигури паспорт благодарение на подкуп, а пътуването им за Европа става при максимален комфорт и е безопасно, е показало разследването.</p>
<p>
	В последните месеци на България се гледа като на вход за Европа, казват експертите по бежанците. Само през септември 2377 мигранти са задържани на границата на България с Турция. След това от България сирийските клиенти могат да отидат в Австрия, Италия или дори Швеция. Последната е предпочитана дестинация, тъй като страната предоставя сега убежище на сирийците, които достигнат шведска територия.</p>
<p>
	<strong>Канада остави визите за българите и румънците</strong></p>
<p>
	<em>В. Сега</em></p>
<p>
	Канада остави визите за българите и румънците, макар че ги отмени за чехите, съобщи министърът по въпросите на имиграцията Крис Алекзандър, цитиран от агенциите. Визите за страната ни и за Румъния са оставени поради опасенията на Отава от трафик на хора и на банди от организираната престъпност. По думите на министъра тепърва има да се работи в България и Румъния, за да получат същия статут, особено по намаляване заплахата от организираната престъпност.</p>
<p>
	В същото време безвизовото пътуване е ключово условие за влизане в сила на договореното миналия месец споразумение ЕС - Канада за свободна търговия. То трябва да бъде ратифицирано от страните по него и в Отава се притесняват, че парламентите в София и Букурещ няма да дадат одобрението си, докато има визов режим за гражданите им, коментира канадската преса.</p>
<p>
	<strong>Турски вицепремиер напуска политиката заради Ердоган</strong></p>
<p>
	<em>В. Сега</em></p>
<p>
	Първият вицепремиер в турското правителство Бюлент Арънч изненадващо обяви, че е решил да напусне голямата политика, писаха местните медии. 65-годишният Арънч, смятан за един от най-приближените хора на премиера Реджеп Ердоган, изпадна в немилост, след като преди дни публично си позволи да разкритикува решение на министър-председателя. Вицепремиерът заяви, че не одобрява разделянето на момичетата и момчетата в студентските общежития - решение, което Ердоган обяви в началото на месеца и изпълнението му започна незабавно.</p>
<p>
	<strong>Виното и храните в една агенция</strong></p>
<p>
	<em>В. Стандарт</em></p>
<p>
	Агенцията по лозята и виното вероятно ще се влее в Агенцията по безопасност на храните. Обмисля се и възможността структурата да бъде прехвърлена като дирекция в земеделското министерство. Това са част от промените, които се обсъждат в рамките на програмата за оптимизация на агенциите към аграрното ведомство, стана ясно по време на дискусия с участието на земеделския министър проф. Димитър Греков.</p>
<p>
	<strong>70 000 се изнасят в Сърбия за ЧНГ</strong></p>
<p>
	<em>В. Стандарт</em></p>
<p>
	70 000 българи вече са направили своите резервации за посрещане на 2014 г. в Сърбия. Интересът към празнуването при съседите е дори по-голям в сравнение с миналата година, когато близо 60 хиляди наши сънародници избраха да си кажат първата наздравица за годината в Ниш и региона.</p>
<p>
	<strong>Клисарова: Не трябва да се допуска нулева академична година</strong></p>
<p>
	<em>В. Новинар</em></p>
<p>
	Не бива да се позволява да се провали академичната учебна година. Това заяви министърът на образованието Анелия Клисарова в столичното 119-о СОУ &ldquo;Акад. Михаил Арнаудов&rdquo;, където беше на открит урок. Министърът заяви, че се надява младежите ще изслушат внимателно стратегията за образование, която е подготвена от екипа й. Част от нея предвиждала в бюджета за 2014 г. да се осигуряват средства за всички програми, които вече са започнали и обеща, че няма да има такива, които да бъдат спрени.</p>
<p>
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:fivyra.xbyri@vairfgbe.ot" id="worker_creator_email">Свилен Колев</a></i></div>		</div>
	</div>

	<!-- Mobile payment branding -->
	
	
