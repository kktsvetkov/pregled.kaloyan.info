

	<div class="art">
		<div id="article_text" class="s4">
			
			
			<p>
	<strong>Две нови козметични фабрики заработиха край Пловдив</strong></p>
<p>
	<em>в. Капитал Daily</em></p>
<p>
	Козметичната индустрия в Пловдивска област се разрасна с две нови високотехнологични фабрики. В по-голямата от тях са вложени около 6 млн. лв., а инвеститор е &quot;Солвекс козметични продукти&quot;. Самото изграждане, разширяване и придобиване на нова техника и оборудване е резултат от петгодишен инвестиционен цикъл. По-малката фабрика е на съдружието между фирмите &quot;Идеа-90&quot; и &quot;Стар нейлс&quot;, като инвестицията е за над 1 млн. лева, а стартът на производството ще бъде в началото на лятото на 2014 г.</p>
<p>
	Двете инвестиции са интересни, тъй като активността в сектора през последните години е доста свита. &quot;Инвестиционните усилия на фирмите все още са доста предпазливи&quot;, коментира Николина Узунова - изпълнителен директор на Българската национална асоциация етерични масла, парфюмерия и козметика.</p>
<p>
	<strong>Кандидат без опит и партньори поиска енергийната борса</strong></p>
<p>
	<em>в. Капитал Daily</em></p>
<p>
	&quot;Категорично нямаме нищо общо&quot;, &quot;нито сме ги одобрявали, нито ги подкрепяме&quot;. Това бяха коментарите на две големи европейски фирми за приписваната им подкрепа за компанията &quot;Българска енергийна борса&quot;. Регистрираната преди шест месеца фирма кандидатства за лиценз за оператор на енергийната борса в България, след като преди месец Електроенергийният системен оператор (ЕСО) ненадейно се отказа да създава борса. На 1 ноември &quot;Българска енергийна борса&quot; АД е подала заявление за лицензиране в енергийния регулатор, съобщиха от дружеството.</p>
<p>
	Борсовата търговия трябва да повиши конкуренцията на пазара и да позволи неговото освобождаване, така че регулираният сегмент да намалее, а разходите за работата на енергийната система да бъдат осветлени. В момента на пазара се търгува само с дългосрочни договори, а дериватите са непознати.</p>
<p>
	<strong>Вземаме 3 нови външни заема</strong></p>
<p>
	<em>в. Сега</em></p>
<p>
	България ще вземе 3 нови заема в размер до 360 млн. евро по законодателството на Федерална република Германия, съобщиха вчера от финансовото министерство. В понеделник финансовият министър Петър Чобанов е подписал договори за заеми с падежи 2020 г., 2023 г. и 2028 г. с фиксирани лихвени проценти между България и Дойче банк. Дойче банк е и консултант на правителството в подготовката за поемането на нови задължения. Другият посредник е Райфайзенбанк.</p>
<p>
	Процедурата за поемането на нов външен дълг започна в началото на октомври, когато правителството упълномощи Чобанов да предприеме подготвителни действия. След актуализацията на бюджета беше увеличен максималният размер на новия дълг от 2 на 3 милиарда лева. Според депутатите това е било наложително заради извънредната емисия държавни ценни книжа от февруари 2013 г. за 800 млн. лв. С нея бяха изплатени евросубсидиите на земеделците. Сумата беше възстановена от Брюксел, но емисията изразходва 40% от лимита на новопоет дълг за 2013 г. преди актуализацията.</p>
<p>
	<strong>Депутатите нашариха с червено закона &quot;Бобева&quot;</strong></p>
<p>
	<em>в. Сега</em></p>
<p>
	Нова работна група, в която ще влязат представители на всички парламентарни сили, ще прекроява и доизбистря отново промените в Закона за обществените поръчки, внесени от вицепремиера Даниела Бобева. Това реши вчера парламентарната правна комисия, която трябваше да одобри текстовете за второ четене в пленарна зала. Това се наложи заради множеството поправки, които депутати са направили в предложените от Бобева текстове. Част от членовете на комисията също не са съгласни с промените.</p>
<p>
	Предложението за работната група направи депутатът от БСП Мая Манолова. Окончателните текстове би трябвало да бъдат готови до края на този месец. Част от предложенията за поправки са внесени от вече бившия председател на комисията и бивш депутат Христо Бисеров и колегите му от ДПС Хамид Хамид, както и особено активния в последно време законотворец Йордан Цонев. Предложения има и от &quot;Атака&quot;, и от ГЕРБ.</p>
<p>
	<strong>7 милиона евро за инвестиции в лозя</strong></p>
<p>
	<em>в. Стандарт</em></p>
<p>
	7 млн. евро ще бъдат отпуснати за инвестиции в лозя, събиране на реколта от грозде на зелено и изкореняване на стари насаждения. Това е предвидено в Националната програма за подпомагане на сектора за периода 2014-2016 г., стана ясно по време на дискусия за новата обща селскостопанска политика на ЕС, организирана от Асоциацията на земеделските производители в България.</p>
<p>
	Събирането на реколтата от грозде на зелено и инвестициите в лозови насаждения са нови мерки, които ще се прилагат за първи път от 2014 г. Стопаните, които се възползват от тях, ще получат обратно до 50% от направените разходи за съответните дейности, съобщи Снежана Благоева от Министерството на земеделието.</p>
<p>
	<strong>Наляха 35 млн. лв. във фонд за общински заеми</strong></p>
<p>
	<em>в. Новинар</em></p>
<p>
	Общо 35 млн. лв. получи фонд, който кредитира общините у нас. Споразумението за средствата беше подписано в четвъртък от зам.-министъра на регионалното развитие Добромир Симидчиев и директора на Европейската банка за възстановяване и развитие за България Даниел Берг в присъствието на регионалния министър Десислава Терзиева.<br />
	Парите са предназначени за Фонда за органите на местното самоуправление в България - ФЛАГ. Той предоставя нисколихвени кредити на общини за съфинансиране на техния дял от средствата за изпълнение на проекти по оперативни програми.</p>
<p>
	<strong>Канадци вдигат нов цинков завод в Кърджали</strong></p>
<p>
	<em>в. Новинар</em></p>
<p>
	Канадска компания ще строи нов цинков завод в Кърджали.&nbsp;В четвъртък собственикът на площадката на Оловно-цинковия комбинат &quot;Хармони 2012&quot; ЕООД и канадската компания SNC Lavalin подписаха договор за цялостното модернизиране и реконструкция на предприятието &quot;Ново цинково производство&quot; на площадката на Оловно-цинковия комбинат. Инвестицията ще бъде една от най-големите за областта от десетилетия насам.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
