

	<div class="art">
		<div id="article_text" class="s4">
			
			
			<p>
	<strong><span style="font-size: 12px;">ЕК пита за системните грешки в обществените търгове у нас</span></strong></p>
<p>
	В. Сега</p>
<p>
	Кои са системните грешки в провеждането на обществените търгове у нас е бил основният въпрос, който представители на Европейската комисия са поставили вчера на срещата с камарата на строителите. Чиновниците от Брюксел са у нас на редовна мисия, за да изследват нормативната уредба по отношение на обществените поръчки и прилагането й. Вчера те бяха на работна среща и с вицепремиера по еврофондовете Зинаида Златанова.</p>
<p>
	Експертите на ЕК проверяват поръчките с еворопейски и държавни средства в последните 3-4 години, а докладът им се очаква след два месеца. В него най-вероятно ще има препоръки за подобряване на условията, по които страната провежда обществените поръчки.</p>
<p>
	<strong>Политик и престъпник са едно и също за всеки трети българин</strong></p>
<p>
	В. Сега</p>
<p>
	Всеки трети българин си представя политик, като чуе думата &quot;престъпник&quot;. Това сочат данните от изследване на &quot;Отворено общество&quot;, направено през юли, за обществените нагласи към езика на омразата. За 19.9% от населението извършителите на престъпления са роми, а според 14.9% това са т.нар. скинхедс. Следващите аналогии за престъпници са бизнесмените - за 13.9%, и адвокатите - за всеки десети от попитаните. Само около 2% от анкетираните посочват &quot;турчин&quot;, &quot;евреин&quot; и &quot;чужденец&quot; като асоциация с &quot;престъпник&quot;.</p>
<p>
	Почти половината от българите са се сблъсквали през последната година с изказвания, изразяващи неодобрение, омраза или агресия срещу представители на етнически, религиозни или сексуални малцинства. Около една трета от анкетираните са чували изказвания, които насърчават насилие срещу малцинствата.</p>
<p>
	<strong>Спряха скъпата реклама на цифровизацията</strong></p>
<p>
	В. Сега</p>
<p>
	Прекратена е процедурата за избор на фирма, която да разяснява на хората как да свържат стария си телевизор с декодера. Това показа справка в регистъра за обществените поръчки. Както &quot;Сега&quot; писа във вторник, спорната поръчка бе за 833 000 лева без ДДС за реклама само в печата. Според заданието медийната кампания трябваше да се проведе в поне 6 вестника с национално и регионално покритие в светкавични срокове - крайният срок да се разясни на неразбралите как да се &quot;вържат&quot; с цифровия сигнал изтичаше на 15 декември, а победителят в конкурса трябваше да си получи парите - около един милион лева с ДДС, за Коледа - до 20 декември. Досега рекламата на цифровизацията глътна над 17 милиона лева.</p>
<p>
	<strong>Пада туристическият данък за хотели с 5 звезди във Варна</strong></p>
<p>
	В. Стандарт</p>
<p>
	Община Варна намалява с 20 процента туристическата такса за хотелите 5 звезди. Това е решено от експертите от Консултативния съвет по туризъм, съобщиха от пресцентъра на общината. Данъчната ставка на хотелите от тази категория във Варна е най-висока за страната - 1.60 лв., а техният дял в приходите от платен туристически данък в общинската хазна представлява 23 на сто. Делът в общия брой реализирани нощувки в обектите на територията на общината на 5-звездните хотели е 12 процента.</p>
<p>
	<strong>Губим 20 млн. от Брюксел</strong></p>
<p>
	В. Стандарт</p>
<p>
	20 млн. лв. от ЕС ще загуби страната ни заради проваления проект за изграждане на трамвайна линия от Семинарията до Студентски град като част от проекта за интегриран градски транспорт на София, финансиран със 100 млн. лв. от ОПРР. Това обясниха експерти от Министерството на инвестиционното проектиране (МИП).&nbsp;5 от 6-те лота, на които е разделен проектът, към момента са в съда, а последният е прехвърлен на МИП, тъй като е на стойност над 10 млн. лв. МИП обаче още не е получило подробния устройствен план и все още не е ясно дори дали проектът е в нашите компетенции, заяви министър Иван Данов.</p>
<p>
	<strong>70 на сто от младите искат собствен бизнес</strong></p>
<p>
	В. Новинар</p>
<p>
	Близо 70% от младите хора, анкетирани в България и Сърбия, искат да стартират собствен бизнес. Липсата на първоначален капитал е сред основните пречки за осъществяването на проектите на 40% от тях, сочи проучване на фондация &bdquo;Каузи&rdquo;. Оказва се, че 74% от българските младежи имат готова предприемаческа идея, а 16% в момента разработват такава.&nbsp;Младите хора у нас представляват 22,8% от работната сила, но повечето са слабо информирани по отношение на държавните политики и европейски програми за насърчаване на младежката заетост и предприемачество.</p>
<p>
	<strong>Откриват новия терминал на летище Бургас</strong></p>
<p>
	В. Новинар</p>
<p>
	На 4 декември ще бъде открит новият терминал на летище Бургас.<br />
	Това съобщиха от компанията концесионер &quot;Фрапорт&quot;, откъдето посочиха, че това е техният подарък за Никулден, който е патронен празник на черноморския град. За да видят новата придобивка, на гражданите ще им се даде възможност да посетят новия терминал на 5 декември, когато има ден на отворените врати.</p>
<p>
	<strong>ВМЗ на път без изход</strong></p>
<p>
	В. Капитал Daily</p>
<p>
	Това, което се случва във ВМЗ, е вероятно най-строго пазената тайна. Формално това е така заради военното производство. Балансът и отчетът на предприятието са засекретени още преди 1989 г. и въпреки че по сегашните закони всички държавни компании са длъжни да публикуват финансовите си данни на всяко тримесечие и другите военни заводи го правят, изискването не важи за ВМЗ.</p>
<p>
	Нареченият план за стабилизация на ВМЗ, който правителството на БСП и ДПС одобри по-рано тази година, всъщност се оказа финансова инжекция. Тъй като държавата няма право да налива пари в закъсали предприятия (а и въобще в дружества) без разрешение от Европейската комисия, за целта бяха използвани средства на Държавната консолидационна компания, към която се вливат пари от приватизация. В началото на юли тя осигури 27.5 млн. лв. за военния завод, като участва в увеличение на капитала му и придоби 12.68% от акциите.</p>
<p>
	<strong>Сопотски завод по шведски</strong></p>
<p>
	В. Капитал Daily</p>
<p>
	Тук раздялата с държавата идва през 2002 г. Тогава част от ВМЗ е приватизирана от световния лидер в производството на лагери, шведската група SKF. Днес сравнението между държавното дружество и частния завод няма нужда от епитети, достатъни са числата. Ето няколко: през 2002 г. приходите на лагерния завод в Сопот &quot;СКФ Берингс България&quot; са били под 7 млн. лв., през последните години се движат в диапазона 110-120 млн. лв. Разговорът е за инвестиции и разширяване на производства. Тук държавата не е спонсор, а преграда пред по-бързото развитие на фирмата.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
