

	<div class="art">
		<div id="article_text" class="s4" itemprop="articleBody">
			
			
			<p>
	<strong>Новите съседи на Паметника &quot;Левски&quot;</strong><br />
	<em>в. Капитал</em></p>
<p>
	В туристическите пътеводители се твърди, че статуята на Св. Йоан на Карловия мост в Прага носи щастие. Докосването до нея обаче не може да гарантира успех само по себе си - преди това трябва да докоснете и кръста с петте звезди на парапета на моста.По подобен начин (щастието не идва от първия път, а до обекта трябва да се докосваш много пъти), мина и процедурата за продажба на сградата на чешкото посолство в центъра на София.</p>
<p>
	<strong>Колко е опасно да си играеш с регулацията</strong><br />
	<em>в. Капитал</em></p>
<p>
	От време на време България дава нещо на света. Сега това е новият модел стачка, в който индустрията спира потреблението си на електроенергия. Първата беше на 26 юни, сега се очаква нова на 29 юли.</p>
<p>
	<strong>Назначенията във ВСС могат да обезсмислят постната реформа</strong><br />
	<em>в. Сега</em></p>
<p>
	Въпреки указанията на Венецианската комисия и ПАСЕ прокурори да не назначават съдии и обратно, парламентът ще може да го прави и така да обезсмисли разделянето на колегии на Висшия съдебен съвет (ВСС). Промените в конституцията няма да ограничат политическите партии в избора им какви хора да вкарват в двете му камари. Реално във всяка от тях ще могат да попаднат всякакви магистрати, адвокати и научни работници.</p>
<p>
	Това става ясно от стенограмата на председателския съвет на лидерите на партии в сряда. На него бяха лансирани промените, по които в крайна сметка се постигна консенсус.</p>
<p>
	<strong>Таванът на старите пенсии ще се увеличи чак от 2019 г.</strong><br />
	<em>в. Сега</em></p>
<p>
	Таванът на старите пенсии ще се увеличи чак от средата на 2019 г. и най-високата пенсия ще стане 40% от максималния осигурителен доход. Дотогава най-високите пенсии ще са ограничени на 35% от максималния доход. Според бюджетната прогноза максималната сума за осигуряване няма да се увеличава в следващите три години и ще остане 2600 лв., колкото е в момента. За всички пенсии, които НОИ ще започне да изплаща от януари 2019 г., се предвижда таванът да отпадне.</p>
<p>
	Това решиха депутатите при окончателното приемане на второ четене в социалната комисия на пенсионната реформа. Депутатите и социалният министър обявиха, че промените със сигурност ще бъдат гласувани в пленарната зала преди лятната ваканция на Народното събрание.</p>
<p>
	<strong>1000 наши крепости в битка за 200 млн. от Европа</strong><br />
	<em>в. Стандарт</em></p>
<p>
	Над 200 млн. лева за консервация и реставрация на паметници на културата с национално значение ще се влеят в общините по оперативна програма &quot;Региони в растеж&quot; (ОПРР) през следващия програмен период. Това обяви от парламентарната трибуна министърът на културата Вежди Рашидов. Експертите в подопечното му ведомство вече са помогнали за описването на близо 1000 потенциални обекта.</p>
<p>
	Със средствата ще бъдат реставрирани туристическите атракции. Част от сумата ще отиде и за рекламирането им по начин, по който те &quot;да имат добавена стойност за туристите&quot;.</p>
<p>
	<strong>Кули за 300 000 евро бранят Софийско от пожари</strong><br />
	<em>в. Новинар</em></p>
<p>
	Три наблюдателни кули на обща стойност 300 000 евро ще пазят околностите на София от пожари. Те са високи 25 метра и върху тях са монтирани роботизирани управляеми обзорни камери с висока разделителна способност.</p>
<p>
	&bdquo;Обсегът на камерите е с радиус от 5 километра, а информацията тях се наблюдава в реално време в Центъра за видеонаблюдение на Столичната община&rdquo;, обясни кметът Йорданка Фандъкова при огледа на едно от съоръженията край село Плана.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
