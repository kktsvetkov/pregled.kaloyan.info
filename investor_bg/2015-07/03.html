

	<div class="art">
		<div id="article_text" class="s4" itemprop="articleBody">
			
			
			<p>
	<strong>Трима са кандидатите за екоконцесията на плаж &quot;Корал&quot;</strong></p>
<p>
	В. Капитал Daily</p>
<p>
	Първата екоконцесияв България &ndash; за плаж &quot;Корал&quot;, привлече три групи инвеститори. Въпреки обществения интерес по темата обаче тръжната комисия отказа да допусне представители на медиите на отварянето на офертите. По информация на &quot;Капитал&quot; до крайния срок за подаване на оферти са постъпили три предложения &ndash; на фирмата, която стопанисваше плажа до 2014 г., &quot;Райд екстрийм&quot;, на сдружение &quot;Да спасим Корал&quot; и на фирма, свързана със Сава Чоролеев, чиято компания &quot;Прайм пропърти&quot; има терен в района.</p>
<p>
	<strong>Гръцките компании се готвят за загуби</strong></p>
<p>
	В. Капитал Daily</p>
<p>
	Гръцките експортни компании могат да загубят 80 млн. евро на седмица след въвеждането на контрола на капиталите и в случай че банковата ваканция продължи по-дълго. Оценката е на Асоциацията на гръцките износители, цитирана от англоезичното издание на &quot;Катимерини&quot;. От браншовата организация прогнозират недостиг на вносни стоки на стойност 600 млн. евро седмично. Представители от редица сектори в търговията и индустрията предупреждават, че ако банките останат затворени повече от 10 дни, запасите с вносни продукти и суровини ще се изчерпат, което ще доведе до проблеми в производството.</p>
<p>
	През следващите няколко седмици се очaква вносът да спадне с близо 28%, а износът - с около 7%. По всяка вероятност това ще сложи край на тенденцията на ръст в експорта и ще доведе до значителен недостиг на вътрешния пазар, като първо това ще се усети при машините и резервните части, а после и при пресните хранителни продукти, основно месо и сирене.</p>
<p>
	<strong>Москов прати бившия си шеф на прокуратурата</strong></p>
<p>
	В. Сега</p>
<p>
	Министърът на здравеопазването Петър Москов е дал на прокуратурата бившия вече директор на столичната болница &quot;Св. Анна&quot; Димитър Димитров. Сигналът е заради загубата на близо 7 млн. лв. от парите на болницата, които са били вложени във фалиралата КТБ, поясни Москов пред Би Ти Ви. Преди да стане министър, Москов работеше именно в &quot;Св. Анна&quot;. Наскоро Димитров беше и уволнен от Москов от директорското място в болницата, отново заради неспазването на изискването да не се влагат повече от 25% от парите на държавните търговски дружества в една и съща банка.</p>
<p>
	<strong>Съдиите от ВКС поискаха още по-радикална реформа</strong></p>
<p>
	В. Сега</p>
<p>
	Предлаганата от министъра на правосъдието Христо Иванов съдебна реформа е в правилната посока, но трябва да се действа по-радикално. Това е становището на пленума на Върховния касационен съд (ВКС). Съдиите подкрепят разделянето на Висшия съдебен съвет на съдийска и прокурорска колегия, но смятат, че избраните от съдийската общност членове трябва да имат превес. В предлагания проект се предвижда съдиите да избират шестима от общо 13 членове. ВКС подкрепя намаляването на мандата на ВСС от пет на четири години, както и премахването на тайното гласуване в съвета.</p>
<p>
	<strong>НСО ще продължи да пилее сили за охрана на широк кръг застрашени</strong></p>
<p>
	В. Сега</p>
<p>
	Безразборното пилеене на ресурси на Националната служба за охрана (НСО) ще продължи и в бъдеще. Депутатите от ГЕРБ направиха предложения при второто четене в парламентарната комисия за спецслужбите в новия закон да се запише, че НСО ще се грижи за сигурността и на &quot;други лица, свързани с националната сигурност, финансовата и икономическата стабилност на страната&quot;. Охрана на влизащите в тази неясна категория ще се осигурява при информация за конкретни заплахи спрямо тях. Вчера обаче депутатите в комисията отложиха за следващо заседание спорните текстове.</p>
<p>
	Въпреки очевидния широк кръг на потенциални клиенти на НСО шефът на органа в НС Димитър Лазаров от ГЕРБ обясни, че няма разширяване на категориите охранявани, тъй като тази практика е съществувала и досега благодарение на различни подзаконови нормативни актове. Разликата е, че за пръв път те ще попаднат в нарочен закон. Решението за това дали има повишена заплаха, каква охрана и докога да се сложи тя ще се взима от спецкомисия, в която ще влизат шефовете на НСО и ДАНС, както и главният секретар на МВР. Като пример за потенциални обекти на НСО по тази разпоредба Лазаров посочи синдиците на КТБ и главите на различните вероизповедания.</p>
<p>
	<strong>Бойко иска програма и отчет от кметовете си</strong></p>
<p>
	В. Стандарт</p>
<p>
	Всички кандидат-кметове на ГЕРБ, които в момента са действащи градоначалници, са разписали стриктен отчет до лидера на партията и премиер Бойко Борисов. А новите кандидати на ГЕРБ са готови с примерни 4-годишни програми за управление. Това съобщиха за &quot;Стандарт&quot; високопоставени източници от Изпълкома на партията след завръщането на кметската делегация на ГЕРБ от Брюксел.</p>
<p>
	До 10 дни всички кандидати за градоначалници, събрали номинации на структурите по места, ще бъдат одобрени от ръководството на партията. Най-сигурните кандидати начело със столичния кмет Йорданка Фандъкова, Димитър Николов - Бургас и Иван Портних - Варна, проведоха поредица от срещи с шефа на ЕНП Жозеф Дол, президента на ЕК Жан-Клод Юнкер и комисар Кристалина Георгиева. Ключови фигури от ЕП и ЕК са дали изключително високата си оценка за развитието на София и Бургас през последните години.</p>
<p>
	<strong>Плащат обучението на 221 млади медици</strong></p>
<p>
	В. Стандарт</p>
<p>
	Министерството на здравеопазването ще плати таксата за обучение на 221 специализанти. Решението е взето следствие на първата дискусия от кампанията &quot;Млад медик&quot;, която вестник &quot;Стандарт&quot; и Дарик радио организираха заедно с ведомството на Петър Москов и Българския лекарски съюз.</p>
<p>
	Таксата за обучение ще се поеме за специализантите по анестезиология, клинична и обща патология, педиатрия, спешна медицина, инфекциозни болести и неонатология. Тези области са избрани след анализ, тъй като в тях има траен недостиг на кадри, а наличните медици застаряват, уточняват от Министерството на здравеопазването. Специализантите ще получат таксите за обучение със задна дата от 1 юни до края на следването им. Освен тази мярка здравното министерство обеща да промени и възможностите за работа на младите медици със здравната каса. В момента на практика те нямат право да получават средства от обществения фонд за труда си. Това пречи и на болниците да им дават подходящи заплати.</p>
<p>
	<strong>28 организации публикуваха бизнес данни</strong></p>
<p>
	В. Новинар</p>
<p>
	Общо 28 публични организации у нас публикуваха бизнес статистика, демографска информация, показатели за околната среда.&nbsp;Анализите са налични в националния портал за отворени данни, стана ясно на конференция за отворените данни за прозрачно управление.</p>
<p>
	&bdquo;Отворените данни и резултатите от тяхното ползване, усилията ни в посоката за изграждане електронното управление са най-видимият резултат и най-видимият знак за модернизирането на държавата ни&rdquo;, изтъкна вицепремиерът Румяна Бъчварова, която откри конференцията вчера.&nbsp;Тя допълни, че е прието решение за публикуване в отворен формат на 119 бази данни.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
