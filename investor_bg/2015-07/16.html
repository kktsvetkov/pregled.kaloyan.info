

	<div class="art">
		<div id="article_text" class="s4" itemprop="articleBody">
			
			
			<p>
	<strong>Партиите предлагат още промени в пенсионната система</strong><br />
	<em>в. Капитал Daily</em></p>
<p>
	Часове преди да изтече крайният срок за внасяне на промени в Кодекса за социалното осигуряване (КСО) между първо и второ четене, такива постъпиха в деловодството на Народното събрание от различни парламентарно представени партии. От Реформаторския блок, Патриотичния фронт и БСП потвърдиха за &quot;Капитал&quot;, че са внесли редица промени, които ще бъдат разгледани на социална, а впоследствие и на бюджетна комисия. От ДПС казаха, че няма да внасят промени. Такива няма да има и от страна на ГЕРБ и АБВ, но това е логично, тъй като поправките, които минаха на първо четене в пленарна зала са предложение на социалния министър Ивайло Калфин и на правителството като цяло.</p>
<p>
	Временната парламентарна комисия за пенсионните фондове, в която участват всички политически сили, също е внесла свой проект. Тя се оглавява от Корнелия Нинова от БСП и проектът отразява до голяма степен предложенията на Комисията за финансов надзор за затягане на контрола върху частните фондове. Според подписалите я депутати от комисията те са внесли текст, за който има споразумение между КФН и фондовете, че промените са подходящи. Крайният срок за входиране беше до 18 ч. в сряда. В нито едно от предложенията обаче няма конкретни мерки за ограничаване на източване на системата и конкретно с инвалидните пенсии.</p>
<p>
	<strong>ЕК постави ултиматум на България за съдебната реформа</strong><br />
	<em>в. Сега</em></p>
<p>
	В устен доклад, представен на закрито заседание в Брюксел вчера, Европейската комисия застана категорично зад промените в конституцията, предлагани от правосъдния министър Христо Иванов. ЕК стигна и по-далече - обяви, че изменението на основния закон ще е ключов фактор за оценката, която ще даде на управляващите в редовния си доклад в началото на 2016 г., съобщиха източници от Брюксел. По информация на &quot;Сега&quot; силна подкрепа за действията на Иванов са изказали Германия, Франция, Великобритания и Холандия.</p>
<p>
	Комисията подкрепя идеята за разделяне на Висшия съдебен съвет (ВСС) на съдийска и прокурорска колегия, съобщи пред депутатите в правната комисия министърът на правосъдието. Той предупреди, че ако промените бъдат отложени, това ще е за неопределен период от време. Народните представители от ДПС, БСП и АБВ, които са абсолютно против промените, не реагираха на думите му. За промените в конституцията ще гласуват ГЕРБ, РБ и Патриотичният фронт, но техните гласове не са достатъчни.</p>
<p>
	<strong>Потребителите вече ще спорят с търговците онлайн</strong><br />
	<em>в. Сега</em></p>
<p>
	Недоволните потребители вече ще могат да спорят с търговците онлайн. За целта ще бъде изградена специална платформа, която ще предлага единен портал за достъп на потребители и търговци, които искат да решат споровете си извън съдебната зала. Това предвиждат промените в Закона за защита на потребителите, които вчера бяха приети на второ четене от парламента. Те са в отговор на поредната евродиректива в тази област.</p>
<p>
	Участието на страните в подобна процедура ще е доброволно и няма да замества съдебните спорове. Потребителите могат да се жалват, ако смятат, че са излъгани, купили са си дефектна стока, но търговецът отказва да я подмени и др. Всеки участник ще решава сам дали да се яви на такава процедура, както и дали все пак да заведе дело, предвиждат промените. Споровете ще се решават в срок от 90 дни. Процедурата по решаване на спорове ще е безплатна или ще налага минимални разходи.</p>
<p>
	<strong>Стотици тонове плодове и зеленчуци с нередовни документи</strong><br />
	<em>в. Стандарт</em></p>
<p>
	591 тона плодове и зеленчуци са открити с пропуски в документацията по време на засилените проверки на пазари, борси, тържища, складове и търговски вериги в цялата страна от Инспектори към Българската агенция по безопасност на храните (БАБХ).</p>
<p>
	От средата на месец юни са извършени 1023 инспекции, при които са констатирани 176 несъответствия съгласно действащото законодателство. Съставени са 24 Акта за установяване на административно нарушение, съобщават от агенцията.</p>
<p>
	<strong>Чакат 350 000 под звездите на Рожен</strong><br />
	<em>в. Стандарт</em></p>
<p>
	Съборът на връх Рожен се проведе за последно през 2006 г. След 8-годишно прекъсване, той се организира под нова форма и освен самобитни фолклорни изпълнения на самодейци от цялата страна, тази година фестивалът ще се допълни с изложения, музейни експозиции, борби, атракции, шоу и кулинарни демонстрации.</p>
<p>
	За новия формат Събор на народното творчество и животновъдство &quot;РОЖЕН&quot;, който предстои от 17 до 19 юли се направи шумна реклама, местата в хотелите и къщите в целия регион свършиха още през пролетта, търговците вече пресмятат обороти и печалби, а организаторите предвиждат 3-дневна програма с множество атракции и новости, които за пръв път ще се предложат на Роженските поляни.</p>
<p>
	<strong>Бункерът под мавзолея става галерия</strong><br />
	<em>в. Новинар</em></p>
<p>
	Художествена галерия в бункера на бившия мавзолей ще се превърне в най-новата атракция в София.</p>
<p>
	&bdquo;В момента работим по реализацията на идеята, но срещаме юридически пречки, тъй като мавзолеят не е вписан в градския кадастър&rdquo;, обясни зам.-кметът по културата д-р Тодор Чобанов. Той увери, че Столичната община няма да се откаже от намерението си въпреки трудностите.</p>
<p>
	В сряда Чобанов и главният архитект на София Петър Диков представиха изготвения подробен устройствен план на идеалния център на столицата, който трябва да бъде гласуван от градския парламент на 23 юли.</p>
<p>
	Границите му минават по бул. &bdquo;Евлоги Георгиев&rdquo;, Орлов мост, бул. &bdquo;Руски&rdquo;, ул. &bdquo;Аксаков&rdquo;, ул. &bdquo;Алабин&rdquo;, ул. &bdquo;Ген. Гурко&rdquo;, бул. &bdquo;Мария Луиза&rdquo; и църквата &bdquo;Света Неделя&rdquo;, бул. &bdquo;Дондуков&rdquo;, ул. &bdquo;Кракра&rdquo;, парка &bdquo;Заимов&rdquo;, бул. &bdquo;Васил Левски&rdquo;, ул. &bdquo;Шипка&rdquo; и Военната академия.</p>
<p>
	<strong>ЕС препоръчва независим анализ на банковата система</strong><br />
	<em>в. Новинар</em></p>
<p>
	Брюксел отправи препоръка към България за независим анализ на качеството на активите в цялата банкова система.</p>
<p>
	Съветът на Европейския съюз отбелязва, че това трябва да се случи до декември тази година. Освен анализ банковата система ще трябва да бъде подложена и на възходящо (отдолу нагоре) изпитание за устойчивост.</p>
<p>
	Анализът и тестът ще се извършват в тясно сътрудничество с европейските органи, отбелязва Брюксел. Препоръките са свързани със сътресенията в сектора след фалита на КТБ.</p>
<p>
	От ЕС посочиха необходимостта от засилване на надзора. В същото време страната ни ще трябва да извърши преглед на портфейлите на пенсионните фондове и застрахователния сектор.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
