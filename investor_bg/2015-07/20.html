

	<div class="art">
		<div id="article_text" class="s4" itemprop="articleBody">
			
			
			<p>
	<strong>Европейският съд: България е виновна по делото за старите депа</strong><br />
	<em>в. Капитал Daily</em></p>
<p>
	Съдът на Европейския съюз в Люксембург реши, че България не е изпълнила задълженията си по директивата за отпадъците, като не е предприела необходимите мерки, за да направи нови депа, отговарящи на европейските изисквания. Все още обаче не е ясно какви ще са условията, поставени от съда към страната, и каква ще е цената за забавянето.</p>
<p>
	Искът срещу страната беше предявен от Европейската комисия на 27 март 2014 г. Проблемът с отпадъците започна пет години и един месец по-рано от съдебното отсъждане - на 16 юни 2009 г. Тогава страната трябваше да е готова с изграждането на 57 модерни регионални депа, които да събират отпадъците на общините. Това означава промяна на схемата за изхвърляне на отпадъците. Регионалните модерни депа трябва да събират отпадъците от няколко населени места, а класическите сметища в покрайнините на всеки град, които към онзи момента са били около 200 на брой, трябваше да бъдат закрити.&nbsp;&nbsp;</p>
<p>
	<strong>Все повече зрелостници предпочитат да учат в чужбина</strong><br />
	<em>в. Сега</em></p>
<p>
	Броят на зрелостниците, които заминават да учат в чужбина, се е увеличил през изминалите две години. Това показват данни на просветното министерство за легализираните дипломи през 2013 и 2014 г., предоставени от Министерството на образованието и науката (МОН) на &quot;Сега&quot;. За цялата 2013 г. издадените удостоверения апостил на документи за средно образование са били 7150. Година по-късно броят им нараства с близо 2 хиляди до 9037 броя. При легализираните документи за висше образование пък, които се ползват както за обучение, така и при кандидатстване за работа, скокът е още по-внушителен - от 15 273 през 2013 г. на 23 059 през м.г.</p>
<p>
	За тази година все още не е ясен окончателният брой на легализираните дипломи за средно образование. Само през юни, когато документи се легализират ударно, тъй като тъкмо тогава абитуриентите получават дипломите си и текат кампаниите по прием в чуждите университети, МОН е издало 1681 удостоверения апостил. По данни на консултантска къща &quot;Интеграл&quot; обаче в момента в министерството чакат около 4900 заявления за легализиране, повечето от които са точно за средно образование.</p>
<p>
	<strong>Контролът върху търговията с горива на едро тихомълком бе облекчен</strong><br />
	<em>в. Сега</em></p>
<p>
	На фона на шумно рекламирана битка на НАП и митниците за изваждане на светло на търговията с горива правителството тихомълком е облекчило контрола върху част от средствата за измерване на горивата в данъчните складове. Икономическото министерство е приело отправено преди 2 години искане от газовата и петролна асоциация нивомерните измервателни системи в данъчните складове, които отчитат количеството горива в резервоарите, да не подлежат на метрологичен контрол.</p>
<p>
	Така техническите изисквания към нивомерните системи при горивата в момента важат само за малките търговски обекти и ведомствените бензиностанции, но не и за лицензираните складове за продажба на едро. Промяната в наредбата за метрологичен контрол е приета от Министерския съвет по предложение на икономическото министерство въпреки несъгласието на митниците, твърдят източници на &quot;Сега&quot;.</p>
<p>
	<strong>Самолет, фабрики и хотели на тезгяха</strong><br />
	<em>в. Стандарт</em></p>
<p>
	От самолет до кон се продават от публични изпълнители. Това става ясно от регистъра на публичните продажби на Камарата на частните съдебни изпълнители. Заради необслужвани кредити към банки, на тезгяха са извадени 4721 имота на длъжници. От тях 1062 са апартаменти, голямата част от които двустайни. Къщите, с които собствениците им ще се разделят, са 604. Продават се и 196 етажи от къщи, 238 магазина и 165 офиса. На публична продан са изложени и 16 фабрики, сред които хлебозавод в Омуртаг, както и мебелни цехове в Плевен. 32 хотела ще бъдат загубени от собствениците им, като 7 от базите са на морския бряг и се продават заради необслужвани кредити.</p>
<p>
	Публична продан за самолет LZ-RMW е насрочена от столичен частен съдия-изпълнител. Летателното средство е собственост на частна авиокомпания, длъжник по изпълнително дело. Самолетът с начална цена от 14 668,73 лв. Той може да се огледа от кандидатите всеки ден на летище София-север до 27 юли 2015 г.</p>
<p>
	<strong>&quot;Гражданската отговорност&quot; скача с до 10 на сто</strong><br />
	<em>в. Новинар</em></p>
<p>
	С до 10 на сто скача задължителната застраховка &quot;Гражданска отговорност&rdquo;, която трябва да направи всеки на своята кола, съобщи БНР.</p>
<p>
	&bdquo;Задължителната застраховка ще поскъпне с от 5 до 10 на сто на годишна база&rdquo;, прогнозираха експертите. По думите им увеличението е нормално, както всяка година, а поскъпването не е продиктувано от предстоящите промени в сектора заради новите текстове в Кодекса за застраховането.</p>
<p>
	Те изискват лимитът на обезщетението да се вдигне десет пъти и въвеждат редица мерки за по-голям обхват на застраховката, обясниха запознати.</p>
<p>
	<strong>Созопол събра 3 млн. лв. от такси за имоти</strong><br />
	<em>в. Новинар</em></p>
<p>
	Около 3 милиона лева е събрала община Созопол от такси за покупко-продажба на недвижими имоти. Това съобщи кметът на града Панайот Рейзи. Той допълни, че този сезон има слаб отлив на руски туристи, който обаче се е отразил негативно върху пазара с имоти там.</p>
<p>
	&quot;Търсенето на имоти в Созопол е слабо, а това се усеща, разбира се, върху приходите на администрацията. Изоставаме и в събирането на туристическия данък&quot;, каза още Рейзи.</p>
<p>
	Туристите в курортното градче в момента са предимно поляци, руснаци, французи, румънци. Най-многобройни са българите. Базите в Созопол вече са почти 100% заети, но повечето заведения в курортния град остават празни заради по-ниския социален статус на летовниците тази година, коментираха от общината.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
