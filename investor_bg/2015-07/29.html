

	<div class="art">
		<div id="article_text" class="s4" itemprop="articleBody">
			
			
			<p>
	<strong>Спокойно, не е строеж. Свлачище е.</strong><br />
	<em>в. Капитал Daily</em></p>
<p>
	Дългият плаж между Дюни и Аркутино влезе с гръм и трясък в новините тези дни, след като кметът на Созопол Панайот Рейзи проведе кратък социален експеримент, затваряйки пътя към него. Т.нар. шофьорски плаж до комплекса &quot;Дюни&quot; е място, където мнозина къмпингуват (нелегално) и се къпят (легално) и се намира между два луксозни комплекса - &quot;Дюни&quot; и &quot;Свети Тома&quot;. Действията на Рейзи, чиято репутация се носи отдавна, породиха веднага съмнения, че там ще има нов инвеститорски интерес.</p>
<p>
	Ето защо една снимка в социалните мрежи днес предизвика нова вълна на тревога. На снимката се вижда свлачището, намиращо се в южния край на същия този плаж, в близост до комплекса &quot;Свети Тома&quot;, където инвеститор е &quot;Главболгарстрой&quot;. Подозрението веднага беше, че започва нов строеж.</p>
<p>
	Но не. Там нищо не се издига, а по-скоро се срива. Става дума за свлачище, регистрирано още през 2009 г.</p>
<p>
	<strong>НСО ще може да блъска коли, които й пречат</strong><br />
	<em>в. Сега</em></p>
<p>
	Парламентарната комисия по контрол на специалните служби прие без забележки законопроекта, с който Националната служба за охрана (НСО) ще придобие нови правомощия, които на практика ще я направят безконтролна. Това става ясно от стенограмата от заседанието, с което проектът се праща за второ четене в пленарната зала.</p>
<p>
	С новия закон НСО ще се превърне в нещо средно между военно формирование, полицейско подразделение и специална служба. Записано е, че е &quot;специализирана военизирана държавна служба&quot;. Така началникът й ще може да произвежда офицери и сержанти, които няма да са част от армията. От БСП са предложили НСО да мине към правителството, а гардовете да са държавни служители. Това обаче не е било прието. Записано е също, че служителите й ще могат да арестуват, въпреки че НСО няма полицейски правомощия. Подобно на полицаите обаче държавните гардове ще &quot;са физически неприкосновени и се намират под защитата на закона&quot;.</p>
<p>
	<strong>Купуваме по-евтини джаджи на изплащане</strong><br />
	<em>в. Стандарт</em></p>
<p>
	Българите купуват по-евини стоки на изплащане. Това показва класацията &quot;Топ 10 на изплащане&quot; на БНП Париба Лични Финанси за първата половина на 2015 г. Например цената на най-търсените смартфони е намаляла с 10%. Сега най-често се купуват смартфони с цена 970-1050 лв., при 1290-1340 лв. за първата половина на миналата година.</p>
<p>
	Наред с това обаче мобилните телефони вече са с по-голям дисплей - 5.1&quot;, при 4&quot; година по-рано, имат по-добра резолюция и повече функции. Цената на телевизорите е паднала с около 30%. Средната цена на най-търсените телевизори сега е 570-620 лв., при 840-890 лв. за първата половина на 2014 г. Топмоделът в новото издание на класацията е смарт телевизор с размери от 32 инча, докато година по-рано е бил модел с 40-инчов екран. Цената на лаптопите е с близо 20% по-ниска. Докато миналата година са търсени лаптопи за 1290-1340 лв., сега на изплащане се купуват такива за 650-700 лв. Най-голям е спадът на цените при таблетите - с 40%.</p>
<p>
	<strong>Митничари на психотест преди всяко повишение</strong><br />
	<em>в. Стандарт</em></p>
<p>
	Тест за професионална и психологическа пригодност ще трябва да преминават митничарите, преди да бъдат повишени. Същите тестове ще трябва да издържат и кандидатите за работа в Агенция &quot;Митници&quot;. Това предвиждат промени в Устройствения правилник на Агенция &quot;Митници&quot;, предложени от Министерството на финансите. Освен това инспекторатът към МФ ще премине към Агенция &quot;Митници&quot; и НАП. Така служителите на инспектората ще са подчинени директно на ръководителите на двете приходни агенции. Целта е да се затегне контролът върху работата на служителите в митниците и НАП, за да не се допускат случаи на корупция. Служителите от инспектората ще съхраняват декларациите за имотното състояние на митничарите, които се подават всяка година, и ще проверяват дали те отговарят на действителността.</p>
<p>
	<strong>Бургас и Варна остават сред харесваните дестинации за руските туристи</strong><br />
	<em>в. Новинар</em></p>
<p>
	Бургас е втора предпочитана дестинация за руските туристи, съобщиха представители на онлайн-сервиса Tutu.ru., цитирани от ТАСС.</p>
<p>
	Те са анализирали исканията на туристите, купуващи билети по-далечни курорти и са направили прогноза за следващия месец август.</p>
<p>
	&quot;При българските (дестинации) Бургас и Варна има ръст на закупени билети при намаляване на средните цени с 3 процента&quot;, твърдят представителите.</p>
<p>
	На първо място е черногорския Тиват, а трети е Барселона. Както преди година лидер на рейтинга е Черна гора, която е предпочитана преди всичко от московчани.</p>
<p>
	<strong>Трети сме по износ на малини в Европа</strong><br />
	<em>в. Новинар</em></p>
<p>
	България е сред лидерите в Европа по износ на малини.</p>
<p>
	Страната ни е трета по експорт на сладкия плод, съобщи за &bdquo;Новинар&rdquo; председателят на Българската асоциация на малинопроизводителите Божидар Петков. Той уточни, че 80 на сто от българските малини отиват в чужбина.</p>
<p>
	Основни вносители са Германия, Холандия, Франция, Белгия, които купуват от нашите производители замразен плод за индустрията. Пресните малини отиват основно по пазарите в Румъния от Попово и Лозница. Червените плодове, които остават в България, се разпределят между преработвателите за мармалади и търговците по пазарите.</p>
<p>
	Именно в Лозница се намира и най-иновативният център у нас за производство на малини. В момента там добивите гонят рекорди.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
