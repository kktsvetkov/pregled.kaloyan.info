

	<div class="art">
		<div id="article_text" class="s4" itemprop="articleBody">
			
			
			<p>
	<strong>Земята под &quot;Кино Арена&quot; в &quot;Младост&quot; се продава за 7 млн. лв.</strong><br />
	<em>в. Капитал Daily</em></p>
<p>
	Теренът на кино &quot;Арена&quot; в кв. &quot;Младост&quot; в София се продава на търг по искане на ОББ, става ясно от обявление в регистъра на частните съдебни изпълнители. Началната цена за парцела, който представлява паркинга на столичното кино и земята под постройките, е 7.04 млн. лв. Собственик на терена е &quot;Кино Арена&quot;, което притежава едноименните две софийски кина. Имотът е с площ 24 дка и се намира точно срещу &quot;Бизнес парк София&quot;. Върху терена може да се строи.</p>
<p>
	<strong>България е рекордьор в ЕС по харчене на пари за сигурност</strong><br />
	<em>в. Сега</em></p>
<p>
	Най-бедната държава в Европейския съюз - България, е сред най-щедрите по разходи за национална сигурност. По този показател тя е на второ място в ЕС, показват данни на Евростат. За 2014 г. страната е отделила 7% от бюджета за сектора, независимо че ефектът от изразходването на парите е незначителен. Преди нас е само Словакия. За сравнение, средно за Европа този показател е 3,7% от националните бюджети.</p>
<p>
	От данните на европейската статистика следва, че българските служби са най-обезпечените финансово. Годишният доклад на Държавната агенция &quot;Национална сигурност&quot; (ДАНС) за работата на финансовото разузнаване през 2014 г. обаче не показва резултати, адекватни на инвестираните в него средства. Миналата година ще се запомни с огромния трус на финансовата система от сгромолясването на Корпоративна търговска банка (КТБ). Въпреки че финансовото разузнаване би трябвало да е първият орган в държавата, забелязал знаците на приближаващата катастрофа, в доклада му няма нито дума за затварянето и източването на банката, което предизвиква огромен брой въпроси без отговор. Спестена е цялата информация дали ДАНС е изпращала предупреждения до други институции за източването на банката. Агенцията е една от институциите, които бяха най-критикувани за случилото се, но така и не даде обяснение за грандиозния си провал.</p>
<p>
	<strong>Пуснаха един от мостовете на &quot;Тракия&quot;</strong><br />
	<em>в. Сега</em></p>
<p>
	С 12 дни предсрочно завърши основният ремонт на един от мостовете на автомагистрала &quot;Тракия&quot;, но работата продължава по още четири, съобщиха от регионалното министерство. Вече напълно е възстановено движението в двете посоки в участъка между км 75 и км 77 от аутобана между София и Бургас.</p>
<p>
	Този месец в ремонт остават съоръженията при км 61 - &quot;Голямото Вършило&quot;, при км 63 - &quot;Малкото Вършило&quot;, при км 67 - при с. Церово, и моста над река Тополница при км 77. До 20 юли се очаква да приключи ремонтът на моста над Тополница. По виадуктите при 61-ви и 67-и километър обаче ще се работи до края на ноември.</p>
<p>
	<strong>Зърното за хляб тръгва с цена от 300 лв./тон</strong><br />
	<em>в. Стандарт</em></p>
<p>
	В Монтана са сключени първите сделки с пшеница за хляб от новата реколта, каза за &quot;Стандарт&quot; Борис Ангелов, управител на стоковата борса в града. Цената в момента е 280-300 лв. за тон. Има и екзотични оферти от производители за цена от 400 и 450 лв., но тя не е реална и никой не преговаря за нея. В Добричко при старта на жътвата търговците предлагаха 290 лв. на тон, но само за седмица цената вече е скочила и в момента предложенията са за 340-350 лв. за тон франко пристанище.</p>
<p>
	Продават производителите, които нямат собствени складове. Мнозина зърнопроизводители задържат продукцията си в очакване на по-висока цена. В мелниците също има голямо количество зърно от предишната реколта, затова и те не бързат да купуват ново. Тази година качеството на пшеницата в Северозападна България е много високо. Почти няма разлика между фуражна и хлебна пшеница, твърди брокерът. Кризата в Гърция обаче затваря пазара за зърно с тази страна. Заради невъзможността за разплащания производителите са принудени да търсят нови пазари. Македония също не купува зърно. Но заради добрата реколта стопаните очакват добри печалби.</p>
<p>
	<strong>Евродепутатите с подкрепа за фермерите</strong><br />
	<em>в. Новинар</em></p>
<p>
	Да се вземат специални мерки, с които да се подпомогнат земеделските производители и те да получават справедлива възвращаемост от веригата на предлагане на храни. Това пише в резолюция, която беше приета от евродепутатите. В документа е записано още, че страните членки трябва да намерят нови пазари за продукцията си, която не могат да реализират заради руското ембарго.</p>
<p>
	Страните членки трябва да помогнат на фермерите да обединят силите си в организации на производители и да засилят влиянието им при договаряне, гласуваха още евродепутатите. &bdquo;Трябва да използваме по-ефективно наличните инструменти, но също така ЕС трябва да положи повече усилия, за да подпомогне превръщането на млечния сектор в глобален лидер&ldquo;, заяви Джеймс Никълсън от ЕКР, Великобритания.</p>
<p>
	<strong>Бедните семейства с първолаци ще получат по 250 лв.</strong><br />
	<em>в. Сега</em></p>
<p>
	За трета поредна година помощта за първолаците се запазва в размер на 250 лв., реши вчера Министерският съвет. Парите ще получат родителите с дете в първи клас наесен, ако имат доход от средно до 350 лв. на човек за последната една година. Доходният критерий не се изисква за деца с трайни увреждания, с един родител и настанените в приемни семейства. Дирекциите &quot;Социално подпомагане&quot; ще приемат декларациите за помощта до края на септември по постоянен адрес, след като детето бъде записано в училище, а тези, които не си пратят детето в класната стая, ще трябва да върнат парите.</p>
<p>
	Броят на първолаците от бедни семейства обаче намалява в последните години. През 2013 г. държавата е помогнала с 12.2 млн. лв. на 48 845 деца. Миналата година броят им е малко над 47 хил., за които са платени 11.8 млн. лв., въпреки че миналата есен повече деца бяха записани в първи клас. Средно около 70 на сто от всички първолаци получават помощта от 250 лв.</p>
<p>
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
