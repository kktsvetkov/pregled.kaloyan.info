

	<div class="art">
		<div id="article_text" class="s4" itemprop="articleBody">
			
			
			<p>
	<strong>Магистрала &quot;Струма&quot; се оскъпи с нови 3 млн. лв. заради свлачища</strong><br />
	<em>в. Капитал Daily</em></p>
<p>
	Агенция &quot;Пътна инфраструктура&quot; (АПИ) ще плати нови 3 млн. лева за укрепване на свлачища по две от отсечките на магистрала &quot;Струма&quot;, става ясно от две обявления в регистъра на обществените поръчки. &quot;ГБС Инфраструктурно строителство&quot; получава без търг близо 500 хил. лева без ДДС, за да изгради подпорна стена на км 317 на магистрала &quot;Струма&quot; (лот 1), където през пролетта на тази година се активира свлачище. Още 2.55 млн. лева без ДДС ще бъдат дадени на ГБС или на &quot;Пътстрой 92&quot; за укрепване на ново свлачище на км 325 на строящата се в момента отсечка от Дупница до Благоевград (лот 2).</p>
<p>
	Така продължава старата практика държавата да доплаща милиони на спечелилите търгове за магистрали. Парите отгоре идват от бюджета, а не от еврофондовете.</p>
<p>
	<strong>Сделките за полугодието: Слаба пролет, но с оптимизъм за годината</strong><br />
	<em>в. Капитал Daily</em></p>
<p>
	След силното начало &ndash; успокояване на темповете. Така най-кратко изглеждаше второто тримесечие на 2015 г. на пазара на сливания и придобивания в България. Докато на международната корпоративна сцена активността продължи да процъфтява благодарение на наличното евтино финансиране и стремежа за ускоряване на растежа в редица сектори, на местния пазар темпото поне на пръв поглед като че ли намаля осезаемо. Сделки не липсват, но броят им е значително по-нисък от отчетеното за януари-март.</p>
<p>
	<strong>По-малко мляко и червено месо са били произведени през 2014 г. в България</strong><br />
	<em>в. Капитал Daily</em></p>
<p>
	2014 г. не е била толкова благоприятна за българското млекопреработване и месопроизводство, колкото 2013 г. Количеството преработено мляко продължава да намалява спрямо предходните години, спада производството и на повечето основни млечни продукти в страната като кашкавал, кисело и прясно мляко.</p>
<p>
	Изключение от тенденцията е бялото саламурено сирене, чието производство нараства. Увеличава се и произведеното бяло месо. Производството на червено месо обаче пада под 100 000 тона.</p>
<p>
	<strong>Надзорът на безплатното саниране се оказа платен</strong><br />
	<em>в. Сега</em></p>
<p>
	Консултантските услуги за надзор на безплатното саниране в държавната програма не са предвидени във финансовите разчети на правителството. За това алармира председателят на Камарата на строителите в България инж. Иван Бойков пред в. &quot;Сега&quot;.</p>
<p>
	&quot;При структурирането на дейностите и мерките по енергийна ефективност, които покрива националната програма, не са заложени средства за задължителния строителен надзор на тези обекти. Проблемът е, че и общините не са предвидили средства в бюджетите си&quot;, обясни Бойков. Оказва се, че общините нямат и експертен капацитет за това да организират работата и да наемат фирми надзорници. Всъщност става дума за контрол по изпълнението на строително-ремонтните дейности.</p>
<p>
	<strong>Министерският съвет пак ще променя бонусите на чиновниците</strong><br />
	<em>в. Сега</em></p>
<p>
	Министерският съвет се е заел да прави анализ на въведения през юли 2012 г. нов начин на заплащане в държавната администрация. Документът трябва да бъде готов до септември и да предложи промени, които да подобрят досегашните практики. Това става ясно от плана на Съвета за административна реформа за 2015 г.</p>
<p>
	Сегашният модел на заплащане беше приет под натиска на бившия финансов министър Симеон Дянков, за да спре раздаването на допълнително материално стимулиране няколко пъти в годината. Тогава се оказа, че всяко ведомство е давало по десетки милиони на служителите си, особено в края на годината. Затова беше прието държавните служители да получават допълнителното материално стимулиране до 80% от основните заплати за съответната година. Отпадна класът за прослужено време.</p>
<p>
	<strong>МВР се жалва, че не може да глобява длъжностни лица</strong><br />
	<em>в. Сега</em></p>
<p>
	Има законова неяснота по отношение на административнонаказателната дейност на МВР - полицаите могат да глобяват само граждани, но не и длъжностни лица. Това твърди вътрешният министър Румяна Бъчварова. В петък тя изложи тезата си в парламента в отговор на питане на депутата от РБ Димитър Делчев.</p>
<p>
	Поводът е, че през юни МВР е проверило 11 463 адреса за фалшиви предизборни регистрации. По най-проблемните текстове от Закона за гражданската регистрация, които засягат нарушения като надхвърлянето на максималния брой хора, които могат да се регистрират на един адрес, са съставени 312 акта. От тях 295 са на граждани и само 17 на длъжностни лица, които всъщност трябва да бъдат държани отговорни за нарушенията.</p>
<p>
	<strong>Биоземеделие онлайн</strong><br />
	<em>в. Стандарт</em></p>
<p>
	Сложността на биологичното земеделие изисква от фермерите да имат широки познания и умения, но обменът на опит и техники в тази област остава ограничен. На помощ на стопаните, захванали се с биоземеделие у нас, идва проектът OK-Net Arable, в който участва и българската фондация за биологично земеделие &quot;Биоселена&quot;. Неговата главна цел е да подпомогне фермерите чрез създаването на база данни със знания за тази област, които да прилагат в работата си.</p>
<p>
	Родните био производители ще имат възможността да обменят опит с европейските си колеги и заедно да търсят решения на проблемите, а оттам ще се повиши продуктивността и качеството на био производството у нас. За проекта, целите и очакваните ползи от него за стопаните пред &quot;Стандарт&quot; разказва Петър Киров, консултант в ФБЗ &quot;Биоселена&quot;.</p>
<p>
	<strong>По-ниски данъци за обучение с работа</strong><br />
	<em>в. Стандарт</em></p>
<p>
	Бизнесът и образователната система все още не са готови да реализират напълно обучението чрез работа, добило популярност като дуално обучение. Законодателството също не е в състояние да отговори на много въпроси. Дуалното обучение, с изключение на няколко пилотни проекта, финансирани от бизнеса, трудно ще стане повсеместно през следващите две години. Това е изводът от анкетно проучване на БСК, проведено сред повече от 200 собственици и мениджъри на предприятия, както и сред педагогическия персонал на 120 професионални гимназии у нас.</p>
<p>
	Едва 18% от работодателите са наясно какво представлява дуалното обучение. Масово фирмите имат бегла представа, а цели 22% признават, че изобщо не са запознати с тази система. Сред професионалните училища само една трета са информирани за това как работи дуалното обучение. Педагозите са доста скептични към скорошното въвеждане на обучението чрез работа. Две трети от тях посочват като основна пречка за това незаинтересоваността на работодателите.</p>
<p>
	<strong>Храните най-евтини от година насам</strong><br />
	<em>в. Стандарт</em></p>
<p>
	Храните са най-евтини от нас, а цените им са най-ниските от година насам. Това показват данните от Държавната комисия по стокови борси и тържища. Най-сериозно пада при търговията на едро цената на зеленчуците. Оранжерийните домати поевтиняват с цели 31,6% и килограм от тях се търгува за 67 ст. Градинските са малко по-скъпи на едро - 95 ст. за килограм, но и тяхната цена е поевтиняла с 22,6%.</p>
<p>
	Естествено поевтиняването на зарзавата е типично за сезона. Ако любимото ви ястие е шопската салата, освен по-евтини домати, можете да си вземете и зелени чушки за 1,18 лв. за килограм и да спестите 19,2% от стойността им спрямо миналата седмица.</p>
<p>
	<strong>&bdquo;Синята зона&rdquo; и паякът в София са законни</strong><br />
	<em>в. Новинар</em></p>
<p>
	Зоните за платено почасово паркиране, скобите и &bdquo;паякът&rdquo; в София са законни. Това постанови Върховният административен съд (ВАС). С това решение магистратите окончателно отхвърлиха жалбите на областния управител на София-град и сдружението &bdquo;Софийски обществен съвет&rdquo; срещу последните изменения на Наредбата за организация на движението на територията на Столичната община.</p>
<p>
	Текстовете касаят режима на преференциално паркиране на превозни средства по постоянен адрес, принудителното преместване на автомобили и поставянето на скоби. Според съда въпреки твърденията на неправителствената организация, че Столичният общински съвет не може със свой акт да регулира въпросите, свързани с реда и условията за движение, престой и паркиране на територията на общината, общинските съветници са взели правомерно и законосъобразно решение.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
