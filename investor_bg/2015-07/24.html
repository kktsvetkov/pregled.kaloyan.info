

	<div class="art">
		<div id="article_text" class="s4" itemprop="articleBody">
			
			
			<p>
	<strong>Пиер Луврие върна фирмите на Цветан Василев</strong><br />
	<em>в. Капитал Daily</em></p>
<p>
	Каквато и да е била ролята на Пиер Луврие в сериала около фалита на КТБ и последвалото го разпределение на активите на Цветан Василев, тя приключи. Или поне така твърди белгиецът в съобщение, изпратено в четвъртък от негово име от брюкселския клон на базирана в Лондон агенция, сред чиито дейности фигурира и връзки с обществеността.</p>
<p>
	Луврие изчезна толкова внезапно, колкото се и появи преди няколко месеца, а резултати от присъствието му в компаниите, които помпозно обяви за свои, няма, поне видимо.</p>
<p>
	Сбогом на всички вас</p>
<p>
	&quot;Пиер Луврие се оттегля от придобиването за 840 млн. евро в България&quot;, е озаглавено съобщението. &quot;Белгийският предприемач обявява, че активите, които купи в България през 2015 г. с обща стойност 840 млн. евро, са върнати на предишния им собственик&quot;, пишат от агенцията. &quot;Това означава, че г-н Луврие няма повече никакъв интерес към тези активи&quot;, се подчертава в него.</p>
<p>
	<strong>Митниците вече ще разследват и данъчни престъпления</strong><br />
	<em>в. Сега</em></p>
<p>
	Агенция &quot;Митници&quot; получава нови правомощия в борбата с митническите нарушения. Занапред митниците ще могат да задържат лица на още едно законово основание - наличие на данни за укриване на ДДС от внос и акцизи. Митниците получават и самостоятелност при извършването на оперативно-издирвателна дейност и ще могат да разследват случаи на контрабанда и без участието на ДАНС и МВР. Това гласят одобрените окончателно на второ четене текстове в закона за митниците. В първоначалния си вид проектът се появи още в мандата на кабинета &quot;Орешарски&quot;, но приемането му се забави.</p>
<p>
	В момента митничарите имат право да задържат лица само в четири случая - при съхраняване на акцизни стоки без бандерол, при контрабанда, при нарушения на транзита и престъпване на правилата за внос и износ на валутни ценности. Занапред към списъка се прибавя и укриването на ДДС от внос и акцизи в големи размери (над 3000 лв.). Очаква се, че това ще предотврати бързината и ефективността при разследванията на данъчни престъпления.</p>
<p>
	<strong>Скъпо ремонтиран булевард абсурдно сменя трасето си</strong><br />
	<em>в. Сега</em></p>
<p>
	Столичният булевард &quot;Александър Малинов&quot;, който повече от година беше затворен заради строежа на метрото към Бизнеспарка и ремонтиран до чисто нов, ще има изцяло ново трасе между разклона за &quot;Младост 3&quot; и полицейската академия. Там абсурдно се изгражда напълно нов участък, който ще мине през градинка. Той започва от новоизградената метростанция &quot;Александър Теодоров Балан&quot; на кръстовището на бул. &quot;Александър Малинов&quot; и &quot;Д-р Атанас Москов&quot;. Изграждащият се път е дълъг 900 м и ще се влее в съществуващото трасе на булеварда, което минава през Бизнеспарка и стига до Околовръстния път. Ще минава между магазините &quot;Хит&quot; и &quot;Лидъл&quot;.</p>
<p>
	Досега от общината говореха само за разширение на булеварда по цялото му протежение, но не и за изграждане на нов участък. Това се налагало, защото сегашният участък нямал тротоари, отивал &quot;в нищото&quot; и бил много тесен. Това обясни пред &quot;Сега&quot; директорът на общинската фирма &quot;Метрополитен&quot; Стоян Братоев.</p>
<p>
	<strong>До края на годината ще има монета от 2 лв.</strong><br />
	<em>в. Сега</em></p>
<p>
	Вече започна замяната на хартиената банкнота с номинал 2 лв. с монета. И до края на годината ще имаме монета от 2 лв. Това заяви настоящият подуправител на БНБ и кандидат за още един мандат Калин Христов. Калин Христов бе предложен от новия гуверньор на БНБ Димитър Радев за ръководител на управление &quot;Емисионно&quot;, предаде БГНЕС.</p>
<p>
	<strong>Манолова с изнесени приемни на омбудсмана</strong><br />
	<em>в. Стандарт</em></p>
<p>
	Ако бъде избрана за омбудсман, соцдепутатката Мая Манолова ще създаде постоянно действащи приемни в шестте икономически района за планиране в България. Това обяви червената фурия по време на изслушването за обществен защитник в парламента вчера. Сегашният омбудсман Константин Пенчев и Манолова са двамата кандидати за поста. &quot;Хората ще бъдат по-близко до институцията, а, от друга страна, ще бъде на пулса на събитията и проблема на гражданите във всеки един регион&quot;, каза още Манолова по време на изслушването.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
