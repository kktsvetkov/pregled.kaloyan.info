

	<div class="art">
		<div id="article_text" class="s4" itemprop="articleBody">
			
			
			<p>
	<strong>Броят на компаниите във фалит расте</strong><br />
	<em>в. Капитал Daily</em></p>
<p>
	Обявените в несъстоятелност компании в България са се увеличили значително през първото полугодие, показват данни на Агенцията по вписванията (АВ). Ръстът за година е 34%, като броят им стига 341 фирми. Това е под нивото от 2013 г., но почти достига обявените в несъстоятелност през 2012 г. Тогава беше една от годините, в които силно се усещаха първоначалните последици от кризата и много дружества фалираха. Така тенденцията на свиване на неплатежоспособните компании от последните години бавно се обръща. Има и друг рекорд - от тази година е най-големият досега фалит - този на КТБ. Засега поне новите процедури по неплатежоспособност продължават бавния си спад.</p>
<p>
	Увеличението на броя през първото полугодие може да бъде обяснено и с Корпоративна търговска банка (КТБ) освен с все още тежката икономическа ситуация. Най-големият фалит за тази година (а всъщност и за периода на прехода) е точно банката на Цветан Василев. Покрай нея и доста компании длъжници също потеглиха към несъстоятелност. Квесторите и синдиците задвижиха фалит на поне 30 дружества, които нямат активи и бизнес, но са получили огромни заеми от банката.</p>
<p>
	<strong>Промените в конституцията ще бъдат пренаписани</strong><br />
	<em>в. Сега</em></p>
<p>
	Промените в конституцията, одобрението на които е под въпрос в парламента, ще бъдат преработени след първо четене другата седмица. Вероятно това ще е договорката, която ще обърне позицията на ДПС, чийто лидер Лютви Местан обяви в сряда, че депутатите му няма да гласуват за проекта в този му вид.</p>
<p>
	Пренаписването беше анонсирано от главния прокурор Сотир Цацаров вчера. &quot;Някой ме попита дали трябва да започнем всичко отначало. То ако започне всичко отначало, няма да се случи никога. Напълно е възможно това, което е внесено, да бъде коригирано, шлифовано и може да стане до другата седмица&quot;, казва Цацаров. Промените в основния закон предстои да бъдат гласувани между 22 и 24 юли.</p>
<p>
	<strong>40 млн. лв. може да костват поста на военния министър</strong><br />
	<em>в. Сега</em></p>
<p>
	Военният министър Николай Ненчев е на път да се окаже първият член на кабинета, който ще се раздели с управлението заради недостиг на средства. Според източници на &quot;Сега&quot; още миналия месец финансистите на Министерството на отбраната са алармирали, че в края на годината няма да достигнат 40 млн. лв. за заплати. Проблемите с плащанията може да се усетят още през септември. Това означава, че Ненчев ще му се наложи да поиска скоро пари от централния бюджет, ако не иска да има брожения в армията. Той вече на няколко пъти заяви, че има нужда от актуализация на бюджета.</p>
<p>
	В сряда обаче премиерът Бойко Борисов се зарече да поиска оставката на всеки министър, който поиска допълнително пари в края на годината. &quot;Обръщам се към всеки един от вас с молба да обърнете сериозно внимание на финансовата дисциплина в ръководените от вас ресорни министерства. Това, което ми докладва финансовият министър, не изглежда никак добре - заложеното в бюджета съкращаване на разходите в министерствата не се изпълнява от много от вас&quot;, каза на заседанието на кабинета министър-председателят.</p>
<p>
	<strong>Болничният пазар е в летаргия</strong><br />
	<em>в. Стандарт</em></p>
<p>
	За първи път от 4 г. насам болничният пазар е в застой. Традиционният ръст на парите на клиниките е под въпрос, а заявките за рестриктивни промени като че ли отложиха и интереса на частните инвеститори в сектора. 1 нова болница, 1 затворена и 2 продадени - това е рекапитулацията за първите 7 месеца от развитието на болничния пазар у нас. Особени промени към края на годината в бранша не очакват.</p>
<p>
	Новото лечебно заведение е МБАЛ &quot;Света Параскева&quot; в Плевен. С отнето разрешение за дейност пък е Специализираната хирургична болница за активно лечение в Елин Пелин, сочат данните на МЗ. За сравнение, през миналата година имаше 14 нови болници и 4 закрити. С прекратено разрешение са били 2 общински клиники - Специализирана болница за долекуване и продължително лечение - Малко Търново&quot; и Специализирана болница за активно лечение на вътрешни болести в Годеч.</p>
<p>
	<strong>Финални преговори за тока от US централите</strong><br />
	<em>в. Стандарт</em></p>
<p>
	Достоверен източник потвърди, че &quot;КонтурГлобал Марица-изток 3&quot; е постигнала споразумение с НЕК и правителството за промяна на Споразумението за дългосрочно изкупуване на електроенергия (СИЕ) и че двете заинтересовани страни ще ускорят процесите на получаване на одобрения, за да постигнат финализиране на сделката не по-късно от 15 август 2015 г.</p>
<p>
	Само преди няколко дни стана ясно, че всички кредитори на ТЕЦ AES Гълъбово са одобрили споразумението с НЕК за намаляване на цената за разполагаемост (готовността на мощностите да заработят). Съгласно споразумението между НЕК и ЕЙ И ЕС, &quot;EЙ И ЕС Марица-изток I&quot; ще намали цената си за разполагаемост с 14% веднага след като НЕК изплати всичките си просрочени задължения.</p>
<p>
	<strong>Фабрика за 5 млн. евро ще изкупува зеленчуци от Пловдив</strong><br />
	<em>в. Новинар</em></p>
<p>
	Нова консервна фабрика ще изкупува зеленчуци от региона на Пловдив. Инвестицията за над 4,7 млн. евро е на територията на село Стряма в община Раковски, съобщиха от Асоциацията на българските села. Реализацията на проекта за преработка на селскостопанска продукция е отнела 4 години, като финансирането е от заем по европейска програма.</p>
<p>
	Производственият капацитет на новата консервна фабрика е около 5 млн. буркана годишно. Позиционирането в село Стряма е на отлично стратегическо място както по отношение на доставките на суровини, така и заради добрите инфраструктурни връзки, уточниха инвеститорите. Освен това в стъкларския завод в Пловдив се произвеждат богата гама буркани, а в съседство има и фабрика за капачки.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
