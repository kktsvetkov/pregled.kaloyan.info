

	<div class="art">
		<div id="article_text" class="s4" itemprop="articleBody">
			
			
			<p>
	<strong>ГЕРБ и ДПС започват битката за подуправители на централната банка</strong></p>
<p>
	В. Сега</p>
<p>
	Предстоящият избор на подуправители на централната банка може да се превърне в следващия &quot;исторически компромис&quot; след постигнатия за конституционната реформа. Парламентът трябва да гласува заместниците на новоизбрания гуверньор на БНБ Димитър Радев до края на тази седмица. Предложените от него трима кандидати засега разполагат единствено с категоричната подкрепа на ГЕРБ и ДПС. Ако процедурата по избора им се провали, Народното събрание ще трябва да стартира нова за подуправители, което ще отложи и тази промяна за есента заради предстоящата августовска ваканция на депутатите.</p>
<p>
	На 14 юли, веднага след като бе избран за управител на БНБ, Димитър Радев обяви, че ще вземе двама от тримата си бъдещи заместници от екипа на предшественика си Иван Искров. Става въпрос за Калин Христов, който ще продължи да оглавява управление &quot;Емисионно&quot;, и Димитър Костов, който ще смени ресорите си - от шеф на управление &quot;Банково&quot; на ръководител на управление &quot;Банков надзор&quot;. Досегашният пост на Костов ще бъде поет от единствената нова фигура сред подуправителите - досегашния главен юрист на банката Нина Стоянова.</p>
<p>
	<strong>Съдът вече масово отказва подслушване</strong></p>
<p>
	В. Сега</p>
<p>
	Рязко се е увеличил броят на отказите, с които съдилищата отхвърлят искания за разрешение на специални разузнавателни средства (СРС). Тенденцията става видима само няколко месеца след избухването на скандала &quot;Червей&quot;, заради който бившият председател на Софийския градски съд (СГС) Владимира Янева се раздели с поста си и стана обвиняема.&nbsp; Според данни на Бюрото за контрол на СРС през първото шестмесечие на годината отказите са 267, съобщи &quot;Правен свят&quot;. За същия период на миналата година те са едва 84. Данните сочат, че през цялата минала година отказите на СГС са били едва 30, а в предишни години дори и по-малко.</p>
<p>
	За първите шест месеца обаче СГС - най-големият окръжен съд у нас, отчита едва 795 разрешения на фона на 1775 за същия период на 2014 г. Около 40% по-малко са разрешенията на национално ниво. От началото на годината съдилищата са издали 2194 разрешения за подслушване и следене, а за същия период на миналата година те са били 3689.</p>
<p>
	<strong>МРРБ увери, че безплатното саниране включва и разходите за надзор</strong></p>
<p>
	В. Сега</p>
<p>
	Обитателите на блоковете, одобрени за безплатно саниране по Националната програма, няма да дават пари за консултантите, които ще осъществяват надзор. Това съобщи Министерството на регионалното развитие часове след като &quot;Сега&quot; огласи притесненията на председателя на Камарата на строителите в България Иван Бойков. Според инж. Бойков в разчетите си за безплатно оздравяване на големите панелки правителството не е предвидило разходите за надзор.</p>
<p>
	Строителното министерство обаче увери, че проблем с финансирането няма и че калкулациите по програмата за 1 млрд. лева включват всички дейности, които Законът за устройство на територията (ЗУТ) изисква.</p>
<p>
	<strong>Гръцкият домат срива цената на родния</strong></p>
<p>
	В. Стандарт</p>
<p>
	Ниско качествени гръцки зеленчуци заливат родния пазар и сриват цените на българската продукция. &quot;През последните два месеца, особено върху основния оранжериен зеленчук, който произвеждаме - домати, краставици и пипер, се усеща негативно влияние на вноса от Гърция&quot;, каза за &quot;Стандарт&quot; Георги Кафтанов, шеф на сдружение &quot;Югозапад&quot;.</p>
<p>
	&quot;Принудени сме да продаваме продукцията си под себестойност. Нашите домати почти не се реализират в момента в България. Червеният домат на едро се продава по 35-40 ст., а розовият - от 50 до 70 ст. Реализацията е изключително трудна - на 50%, и колегите са принудени да рекултират продукцията, оплаква се Кафтанов. Копирано от standartnews.com</p>
<p>
	<strong>Имот вместо депозит в банка</strong></p>
<p>
	В. Стандарт</p>
<p>
	Покупка на имот вместо депозит в банка. Тази тенденция завладя пазара на недвижимости след драстичния спад на лихвите по влоговете. Наблюдава се още от пролетта, има лек спад през лятото, но той не е много забележим, коментира пред &quot;Стандарт&quot; Илиана Василева от &quot;Сдружение брокери на имоти&quot;. Инвестиционни имоти в София се търсят отново основно в Студентски град и районите около него - Дианабад, Мусагеница, Младост, центъра. Жилищата в тези райони бързо се отдават под наем, това ги прави по-апетитни. Най-търсени за инвестиция са едностайните и двустайните апартаменти, уточни Василева.</p>
<p>
	Друга тенденция на пазара е търсенето на луксозни имоти - високобюджетни жилища и къщи. В последните години в този сегмент по-скоро е имало застой, обясни Илиана Василева. &quot;Имоти се търсят основно в южните и източните райони на София, в центъра, както и по линия на метрото. Вече метрото покрива голяма част от столицата, така че независимо в кой квартал хората са склонни да наемат имот, стига да е в близост до метростанция&quot;, казва Деница Георгиева, ПР на агенция за недвижими имоти &quot;Явлена&quot;.</p>
<p>
	<strong>Собственикът на &quot;Нова тв&quot; с ръст на печалбата през второ тримесечие</strong></p>
<p>
	В. Капитал Daily</p>
<p>
	Собственикът на &quot;Нова тв&quot; Modern Times Group (MTG) продължава да отчита добри резултати и през второто тримесечие (април - юни) на 2015 г. Според официалния отчет на компанията приходите за периода са нараснали с 4%, а брутната печалба - с 15%, на годишна база. През първото тримесечие (януари - март) приходите са нараснали с 2,9%, а брутната печалба - с 37,8%, на годишна база.</p>
<p>
	Печалбата преди плащане на лихви и данъци за периода април - юни 2015 е достигнала 20 млн. шведски крони (2,121 млн. евро), докато през същия период на миналата година е била 70 млн. крони. В отчета се посочва, че разликата в нивата идва и от обезценката на валутите през този период. Що се отнася до първите три месеца на 2015 г., печалбата преди плащане на лихви и данъци е достигнала 415 млн. шведски крони (44,6 млн. евро), докато през същия период на миналата година е била 301 млн. крони. Резултатите включват бизнеса с безплатно и платено телевизионно съдържание на MTG в Скандинавия, прибалтийските републики и Източна Европа, както и Русия и Украйна.</p>
<p>
	<strong>Пускат полети до Кьолн и Бари</strong></p>
<p>
	В. Новинар</p>
<p>
	Директни полети до 5 нови дестинации пускат от летище София. Вече ще можем да стигаме без прекачване до Кьолн, Бари, Неапол, Женева и Меминген. Стартът на новите полети беше даден с официална церемония на столичната аерогара. С воден салют бе изпратен полет W6 4319 по дестинацията София &ndash; Женева. Екипажът бе приятно изненадан от домакините с ефектен плодов букет, а заминаващите пътници &ndash; с брандирани сувенири и бонбони.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
