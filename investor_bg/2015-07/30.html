

	<div class="art">
		<div id="article_text" class="s4" itemprop="articleBody">
			
			
			<p>
	<strong>IT служители в Пловдив с милиони бонус заради смяна на собственика</strong><br />
	<em>в. Капитал Daily</em></p>
<p>
	Българските служители на британската софтуерна компания Reward Gateway ще получат бонус от милиони при предстоящата продажба на американския фонд за дялови инвестиции Great Hill Partners, съобщиха от лондонската фирма. Общо 144 са работещите в пловдивския офис и те ще си поделят процент от сумата, на която беше оценена фирмата при сделката - 140 млн. паунда (196.35 млн. евро).</p>
<p>
	<strong>Центърът за градска мобилност взе 81 млн. лв. от три банки, начело с ББР</strong><br />
	<em>в. Капитал Daily</em></p>
<p>
	Консорциум от банки, начело с Българска банка за развитие (ББР), отпусна заем от 81 млн. лв. на столичната общинска компания &quot;Център за градска мобилност&quot;. Другите две институции са Международната инвестиционна банка с 15 млн. евро и Интернешънъл асет банк &ndash; с 20 млн. лв., което означава, че ББР участва с около 31 млн. лв.</p>
<p>
	Заемът беше търсен с обществена поръчка от общинската фирма, като беше одобрен и от столичния съвет на заседание преди месец. С парите ще се покрият просрочените стари задължения на градския транспорт. Натрупаните през годините 81 млн. лв. са дългове към транспортните оператори - общински и частни.</p>
<p>
	<strong>Прокуратурата е прекратила разследването срещу кмета и главния архитект на Несебър</strong><br />
	<em>в. Капитал Daily</em></p>
<p>
	Бургаската окръжна прокуратура е свалила обвиненията срещу главния архитект на Несебър Валентин Димов и кмета на града Николай Димитров и е прекратила воденото срещу тях разследване за длъжностни престъпления.</p>
<p>
	<strong>Държавата спира да внася 12% във фонд &quot;Пенсии&quot;</strong><br />
	<em>в. Сега</em></p>
<p>
	От 2016 г. държавата престава да е със статут на особен осигурител във фонд &quot;Пенсии&quot;. Тя ще продължи да финансира дупката в пенсионната система, но приносът й няма да е фиксиран в точен размер и отпусканите суми няма да се отчитат като осигурителни приходи. Това ще извади на светло мощното финансиране с пари от данъци на пенсионната система.</p>
<p>
	Това решиха късно във вторник депутатите при окончателното приемане на промените в Кодекса за социално осигуряване. Така, без никакъв дебат народните представители премахнаха елемент от финансирането на системата, представян като ключова реформа при въвеждането му през 2009 г.</p>
<p>
	<strong>Всеки трети арестант твърди, че е бит от полицаи</strong><br />
	<em>в. Сега</em></p>
<p>
	Над 1/3 от арестуваните твърдят, че са били малтретирани от полицаи, става ясно от проучване на Българския хелзинкски комитет. В изследването са участвали 1691 затворници от 29 затвора в страната. От БХК определят мащаба на полицейското насилие като &quot;тревожно голям&quot;.</p>
<p>
	В 32.8% от случаите на арест (1419 души) е имало насилие, сочат резултатите. Над 15% от арестуваните са били малтретирани при задържането им. При 21.8% е имало насилие с цел да се изтръгнат показания. Най-често жертва на насилие стават ромите - 27.2%. При българите процентът е 16.6%, при етническите турци - 15.5%, а при чужденците - 14.7%.</p>
<p>
	<strong>Счупихме рекорда за разход на ток</strong><br />
	<em>в. Стандарт</em></p>
<p>
	Разходът на ток между 13.00 и 14.00 часа вчера е бил най-голям за последните 15 години. Така е бил подобрен рекордът за максимален товар на час отпреди три години, каза директорът на Централното диспечерско управление Пламен Герджиков.</p>
<p>
	<strong>Японци искат родния тютюн</strong><br />
	<em>в. Стандарт</em></p>
<p>
	Японска фирма проучва възможността да изкупува тютюн от България. Компанията от страната на изгряващото слънце е подала въпросник за попълване към Националната конфедерация на тютюнопроизводителите в България, съобщи председателят й Асен Кичуков. В запитването си японците се интересуват освен от сортовете тютюн и от количествата, които се произвеждат у нас.</p>
<p>
	&quot;Контактите с японците са в съвсем начален стадий, по-скоро проучвателни, но смятам, че ще можем да пробием с нашия тютюн на техния пазар&quot;, даде оптимистична прогноза Кичуков. От името на членовете на конфедерацията той призовава правителството да задейства търговските ни аташета в целия свят, които да проучат възможностите за износ на родния тютюн.</p>
<p>
	<strong>Плащаме данъците за кола и жилище от сайта на НАП</strong><br />
	<em>в. Стандарт</em></p>
<p>
	Данъците за жилището и колата вече може да се плащат от сайта на НАП. За това е необходимо само да имате персонален идентификационен код. Доскоро от сайта на НАП можеше да се виждат задълженията към общините. А сега и плащането на данъците и таксите може да става директно от сайта. Необходимо е само да имате дебитна карта и регистрация в epay.bg.</p>
<p>
	По същия начин могат да се плащат и други задължения към бюджета - за данъци, осигуровки и просрочени глоби, които се събират от НАП. С ПИК вече може да се подават и осигурителните декларации образец 7 (подава се от безработни и неосигурени за здраве на друго основание и при възстановяване на здравни права), и образец 5 (подава се от самоосигуряващите се, когато се осигуряват само във фонд &quot;Пенсии&quot;).</p>
<p>
	<strong>Митничарите на психотест преди всяко повишение</strong><br />
	<em>в. Новинар</em></p>
<p>
	Тест за професионална и психологическа пригодност ще трябва да преминават митничарите, преди да бъдат повишени. Същите тестове ще трябва да издържат и кандидатите за работа в Агенция &quot;Митници&quot;. Това предвиждат промени в Устройствения правилник на Агенция &quot;Митници&quot;, предложени от Министерството на финансите, предаде БЛИЦ.</p>
<p>
	Освен това инспекторатът към МФ ще премине към Агенция &quot;Митници&quot; и НАП. Така служителите на инспектората ще са подчинени директно на ръководителите на двете приходни агенции.</p>
<p>
	<strong>Ро-ро терминал в Русе ни свързва с Германия</strong><br />
	<em>в. Новинар</em></p>
<p>
	Ро-ро терминалът в Русе вече е част от нова транспортна схема за машини като трактори, комбайни, камиони, строителна техника и други, която свързва България и Германия. Това съобщиха от дружеството &quot;Пристанищен комплекс Русе&quot;.</p>
<p>
	Новата ро-ро линия е между Русе и Пасау. Вече е разтоварен първият двукорпусен кораб. Фирмата оператор подготвя ро-ро линията да има по два курса на месец. От юли миналата година започна успешно работа контейнерна линия от Русе до Куртичи в Румъния.</p>
<p>
	<strong>Проблемни коли под наем и полети ни тровят отпуската</strong><br />
	<em>в. Новинар</em></p>
<p>
	Проблеми с колите, които взимаме под наем, закъснели полети и загубени багажи тровят летните ни отпуски. Най-често през лятото хората се оплакват от авиокомпаниите, както и от услугата Rent a car. Това съобщиха за &bdquo;Новинар&rdquo; от Европейския потребителски център. Над 10 на сто повече са жалбите, постъпили при експертите в центъра това лято спрямо година по-рано. 37 на сто от тях са за транспортни проблеми.</p>
<p>
	Най-много недоволни има сред пътуващите със самолет, десетина са жалбите за услугата Rent a car. Оказва се, че автобусните пътувания от България за чужбина са изрядни, тъй като недоволните са единици. 15 на сто пък са се оплакали от покупките на дрехи и обувки онлайн от чуждестранни сайтове.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
