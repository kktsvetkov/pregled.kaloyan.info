

	<div class="art">
		<div id="article_text" class="s4" itemprop="articleBody">
			
			
			<p>
	<strong>България може да загуби милиони евро от ЕК заради ВЕИ-та</strong></p>
<p>
	В. Сега</p>
<p>
	Голямата мода в развитието на селските райони - ударното изграждане на фотоволтаични паркове, е на път да се окаже прескъпо начинание за държавния бюджет. Европейската комисия отказва да признае десетки милиони евро разходи, платени за реализацията на тези проекти, защото токът от тях се купува на преференциални цени. Брюксел счита това за недопустимо двойно финансиране и настоява за намаляване на парите по програмата за развитие на селските райони. България ще се опита да спаси парите, като предоговори сериозна част от сключените договори за изкупуване на електроенергията на преференциални цени.</p>
<p>
	Това става ясно от писмо, изпратено от Брюксел до Държавния фонд &quot;Земеделие&quot; по повод извършена проверка на програмата за развитие на селските райони. Писмото е секретно, но &quot;Сега&quot; разполага с него. За проблема с проектите, изграждани в първия мандат на ГЕРБ, призна и правителството. Изграждането на фотоволтаични паркове по програмата за селските райони бе сред най-атрактивните мерки в предходния програмен период. Пред bTV вчера вицепремиерът Томислав Дончев съобщи, че по програмата са реализирани около 350 ВЕИ проекта на обща стойност около 100 млн. лв. Максималният размер на помощта е 200 000 евро, като огромна част от проектите са финансирани на максимума.</p>
<p>
	<strong>Драстичен ръст на висшистите, които купуват стаж за пенсия</strong></p>
<p>
	В. Сега</p>
<p>
	Недостигащият стаж за пенсия се очертава като все по-сериозно препятствие пред новите пенсионери. Затова хората отново са се втурнали да купуват недостигащите им месеци осигуряване, за да се подсигурят за очакваното увеличаване на изискуемия стаж. Според пенсионната реформа, която е в парламента в момента, за мъжете ще са необходими 40 години осигуряване, а за жените - 37 години още към 2026 г., като от догодина стажът започва да се увеличава с по два месеца годишно и за двата пола. През тази година жените излизат в пенсия с 35 години стаж, а мъжете - с 38 години стаж.</p>
<p>
	Така след ограничаването на броя на хората, които си купуваха стаж в последните години, през първите три месеца на 2015 г. НОИ отчита сериозен ръст. Само за една година висшистите и докторантите, които са се възползвали от възможността да купят недостигащ им стаж за времето на обучението си, са се увеличили с близо 70%. За първите три месеца на тази година 1919 българи са си платили минималните осигуровки за част от времето на обучение или за цялото следване. За същия период миналата година са били едва 1132. Част от тях са го направили непосредствено преди пенсионирането, но част от тях са купили стаж предварително, защото са преценили че няма да успеят да съберат необходимите години работа.</p>
<p>
	<strong>Световната банка ще помага за свободния пазар на ток</strong></p>
<p>
	В. Сега</p>
<p>
	Експерти на Световната банка (СБ) ще помагат на българските си колеги при преминаването към свободен пазар на ток. В края на тази седмица енергийното министерство ще подпише консултантски договор със СБ, съобщи ресорният министър Теменужка Петкова. Новината бе анонсирана преди месец от заместника й Николай Николов. По думите му експертите ще помогнат за избора на най-добрия модел на бъдещия борсов пазар на ток. &quot;Работим за приключване на процеса на либерализация на енергийния пазар и за стартиране на действаща енергийна борса от началото на следващата година&quot;, обясни той.</p>
<p>
	<strong>20% спад на руските туристи</strong></p>
<p>
	В. Стандарт</p>
<p>
	20% е спадът на руски туристи в морските ни курорти, заяви в Бургас министърът на туризма Николина Ангелкова на среща с бранша. Но в момента има много записвания в последната минута. &quot;От бранша ме информираха, че са имали много трудни месеци - май и юни, но вече има раздвижване. Голяма част от хотелите на първа линия са пълни. Те се надяват юли и август да се задържат по същия начин&quot;, каза Ангелкова.</p>
<p>
	<strong>Социалните работници ще стачкуват на 9 юли</strong></p>
<p>
	В. Стандарт</p>
<p>
	Социални работници излизат на едночасова стачка на 9 юли с искане за по-високи възнаграждения. Това обявиха профсъюзите на държавните служители към КНСБ и КТ &quot;Подкрепа&quot;. Общо 20 дирекции на Агенцията за социално подпомагане в различни градове на страната ще се включат в ефективната стачка от 10 до 11 часа в четвъртък. Към тях ще се присъединят и служителите от бюрата по труда. Те обаче ще протестират на работните си места, като носят отличителни знаци.</p>
<p>
	<strong>Кой все пак наложи Искров за втори мандат</strong></p>
<p>
	В. Капитал Daily</p>
<p>
	Две седмици след като управителят на БНБ Иван Искров най-после изпълни многократните си обещания да подаде оставка заради фалита на КТБ (макар и отложена до 10 юли), въпросът кой го предложи за втори мандат на поста отново се оказа актуален. Причина стана изказване пред bTV на бившия вицепремиер и финансов министър в първото правителство на ГЕРБ Симеон Дянков. Той заяви, че Искров е бил избран за втори мандат начело на БНБ през 2009 г. от мнозинството на ГЕРБ под натиск.</p>
<p>
	<strong>Таксиджии плашат с блокади заради &bdquo;Юбер&rdquo;</strong></p>
<p>
	В. Новинар</p>
<p>
	Столичните таксиметрови шофьори плашат с блокади на булевардите &bdquo;Цариградско шосе&rdquo; от жк &bdquo;Младост&rdquo; до Ларгото и &bdquo;Тодор Александров&rdquo; от жк &bdquo;Люлин&rdquo; до Орлов мост, ако услугата за превоз на пътници &bdquo;Юбер&rdquo; не бъде забранена у нас.</p>
<p>
	До момента таксиметровите компании в столицата са изгубили 30 на сто от клиентите си заради нелоялната конкуренция на международната компания. &bdquo;Това е страшно много и ние няма да го допуснем&rdquo;, заяви пред БНР председателят на една от браншовите организации на таксиметровите фирми СНЦ &bdquo;Съюз Такси&rdquo; Кирил Ризов. Организацията е сезирала ДАНС и прокуратурата. &bdquo;В момента е отпускарски сезон и затова сме решили да изчакаме до септември, за да проведем протестната си акция&rdquo;, обясни пред &bdquo;Новинар&rdquo; Ризов.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn_obpurin@noi.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
