

	<div class="art">
		<div id="article_text" class="s4" itemprop="articleBody">
			
			
			<p>
	<strong>Bosch продаде фотоволтаичните си паркове в България за 10 млн. евро</strong></p>
<p>
	В. Капитал Daily</p>
<p>
	&quot;Бош солар енерджи&quot;, собственост на немския гигант Bosch, успя да продаде петте фотоволтаични парка, които доскоро притежаваше в България, с обща инсталирана мощност от близо 25 мегавата. Купувачът е управителят на дъщерното дружество на Bosch, което управляваше проектите, намиращи се край Казанлък - &quot;Би Си Ай Казанлък холдинг&quot;, Недко Младенов. Той е купил парковете чрез фирмата си Би Си Ай.</p>
<p>
	Сделката е станала през април тази година, става ясно от документи в Търговския регистър. Стойността на придобитите дялове е символична, но от документите се вижда, че реално е изтеглен заем от Инвестбанк за 10 млн. евро. Като обезпечение дружеството е било заложено пред банката в края на май.</p>
<p>
	<strong>Издателят на &quot;Преса&quot; и &quot;Тема&quot; е прехвърлен на задлъжняла фирма</strong></p>
<p>
	В. Капитал Daily</p>
<p>
	&quot;Обединени свободни медии&quot; АД - дружеството, издател на &quot;Преса&quot; и &quot;Тема&quot;, има нов собственик. Това става ясно от съобщение на страницата за бизнес новини във вестника от петък, според което акционерите Тошо Тошев и Валери Запрянов са прехвърлили акциите от капитала си на задлъжнялата строителна компания &quot;Интегрирани пътни системи&quot;. Дружеството купувач се свързва с Бисер Лазов - бившата дясна ръка на собственика на КТБ Цветан Василев, който сега се приема за част от лагера на депутата от ДПС Делян Пеевски.</p>
<p>
	Сделката е странна по няколко причини. &quot;Интегрирани пътни системи&quot; (ИПС) е свръхзадлъжняло - за данъци дължи 13 млн. лв., към фалиралата КТБ - почти 100 млн. лв., в Кюстендилския окръжен съд има искане за обявяване на дружеството във фалит. Така издателят се прехвърля от една задлъжняла група към друга, още по-затънала - ИПС, и след месеци и двете дружества могат да се окажат фалирали. Важен детайл е, че марката &quot;Преса&quot; е в друго дружество. Преди една година Тошо Тошев и Валери Запрянов учредиха ново дружество - &quot;Прес медиа&quot;, което днес държи правата на вестникарската марка. Така напълно възможно е след време новото, чисто от дългове дружество да стане издател на &quot;Преса&quot;, а старото, заедно с новия собственик, да изчезнат от правния свят.</p>
<p>
	<strong>Демографската криза увеличи броя на закритите паралелки</strong></p>
<p>
	В. Сега</p>
<p>
	Демографският срив и рекордното количество двойки на изпитите по математика и български език след 7-и клас дават своето негативно отражение върху броя на паралелките, в които догодина ще учат младежите. Закрити поради липса на кандидати в цялата страна са 232 паралелки, което е рекордно намаление в последните 3 години. Най-много спада приемът на ученици в столицата и в Бургас, а най-малко - в Смолян и Търговище. Това показват данните на просветното министерство, предоставени за &quot;Сега&quot;.</p>
<p>
	От данните става ясно, че през 2012 г. без кандидати са се оказали 269 паралели. За 2013 г. е имало положителна тенденция - закрити са само 196 паралелки. Оттогава досега обаче броят на закритите класове започва да набъбва. През 2014 г. те са били 212, а тази година броят им се увеличава с 30 и достига 232 затворени паралелки. 68 от тях са профилирани, а 164 - професионални. Така през новата учебна година учениците след 7-и клас ще бъдат приети общо в 1154 паралелки у нас при утвърден прием от 1386. Година по-рано броят им след първо класиране е бил 1241 при утвърден план-прием в 1445 паралелки.</p>
<p>
	<strong>И МВР ще прикрива тайни операции зад фирми и фондации</strong></p>
<p>
	В. Сега</p>
<p>
	Освен ДАНС и вътрешното министерство също ще има възможността да използва неправителствени организации и фирми като прикритие за своите тайни операции. Това стана възможно с промени в специалния закон за ведомството, приети от Народното събрание. Идеята е на шефа на парламентарната комисия по вътрешна сигурност Атанас Атанасов от Реформаторския блок. ДАНС има същите правомощия още от 2009 г.</p>
<p>
	Новите разпоредби в закона гласят, че МВР ще може да извършва оперативно-издирвателна дейност, като създава и използва юридически лица с нестопанска цел или търговски дружества за параван на разследвания, в които участва служител под прикритие. Както и при провеждане на операции под прикритие, в които се извършват контролирани доставки (пренасяне на предмет на престъпление от контролирано лице с цел да се разкрие трансгранично престъпление) и доверителни сделки (привидна сделка, сключвана от служител под прикритие). До този момент в закона имаше само уточнение, че МВР извършва оперативно-издирвателните си дейности чрез &quot;специфични явни и неявни способи и средства&quot;.</p>
<p>
	<strong>В Монтана най-често работят без договор и с плащане под масата</strong></p>
<p>
	В. Сега</p>
<p>
	Монтана е абсолютният лидер по сива икономика у нас. Според близо една десета от работниците сивите практики там са между 51 и 60%. Най-често става въпрос за работа без трудов договор или за допълнително заплащане на труда извън договора. Това показва последният доклад на Асоциацията на индустриалния капитал (АИКБ) за 2014 г.</p>
<p>
	Любопитното е, че работниците и служителите често пъти с охота се включват в схемите на своите работодатели, свързани с укриването на данъци или осигуровки. Те остават податливи на сиви практики основно заради високите нива на безработица в Северозападна България, където има малък брой работещи предприятия, а заплатите са ниски.</p>
<p>
	<strong>Купуват родни мебели във Франция и Италия</strong></p>
<p>
	В. Стандарт</p>
<p>
	Редица български производители на мебели изнасят голяма част от продукцията си в страните от ЕС. Но масовото производство на мебели у нас е насочено само за вътрешния пазар - за клиентите в България. Това каза за &quot;Стандарт&quot; председателят на Браншова камара на дървообработващата и мебелната промишленост Галин Господинов. &quot;Не повече от 15-20% от нашите фирми имат активен износ. Голяма част, може би около 40%, имат периодично - от време на време, възможност да продават в чужбина. Над 40-45% от фирмите у нас работят само на местния пазар&quot;, обясни той.</p>
<p>
	През последните години се забелязва тенденцията да се изнасят най-много мебели към Германия, Италия и Франция. &quot;Това е нормално, тъй като те са едни от най-големите държави като население. От това следва, че те са най-големите потребители и затова е логично да купуват най-много наши мебели&quot;, каза Галин Господинов. Обикновено интерес към българските продукти има най-вече от страните от ЕС. От Русия интересът вече не е толкова голям - преди години се забелязваше такава тенденция, но вече не е така.</p>
<p>
	<strong>Само родни екскурзоводи ще показват чудесата ни</strong></p>
<p>
	В. Стандарт</p>
<p>
	Само екскурзоводи, които са издържали изпит и са получили лиценз за работата си от Министерството на туризма, ще имат право да показват родните забележителности на групи с туристи. Това е записано в новата наредба за работата на екскурзоводите, която Министерството на туризма е публикувало в сайта на ведомството за обществено обсъждане. Според нея освен екскурзоводи от България, у нас ще могат да работят и такива от ЕС и Швейцария, но само в присъствието и на роден гид. За да упражняват професията си, екскурзоводите ще трябва да имат съответното образование или стаж.</p>
<p>
	<strong>Откриха злато на 1300 метра под земята край Белица</strong></p>
<p>
	В. Новинар</p>
<p>
	Изследователи откриха злато край белишкото село Бабяк на рекордна дълбочина от 1300 метра под земята. Вече са взети и първите проби от златната жила, предаде ТВ7. Направени са четири вертикални сондажа за проверка на състава на скалите. В същия район специализирана фирма е направила проучвания и за залежи на сребро. До този момент районът край Белица не е изследван, уточниха местните. Концесионерът, който е канадска фирма, развиваща дейност в България, сега проучва района на площ от 110 кв. м.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
