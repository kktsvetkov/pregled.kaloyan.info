

	<div class="art">
		<div id="article_text" class="s4" itemprop="articleBody">
			
			
			<p>
	<strong>Работодателите ще подават болничните в НОИ по електронен път</strong><br />
	<em>в. Капитал Daily</em></p>
<p>
	От началото на следващата година декларациите, попълвани от работодателите и съпътстващи болничните листове, както и заявленията за отпускане на обезщетенията за гледане на дете ще се предават в НОИ по електронен път. Това каза за БНР директорът на дирекция &quot;Краткосрочни обезщетения&quot; в института Даниела Асенова. Първата стъпка към електронизацията на процеса бе направена в началото на декември 2014 г., когато с промяна в наредбата за издадените болнични листове лекарите вече можеха да подават болничните листове в НОИ освен на хартия, но и по електронен път. След 1 юли интернет остана единствената възможност.</p>
<p>
	Пълна електронизация обаче изглежда малко вероятно да има в следващите години и хората ще трябва да продължат да представят на работодателя си и хартиен документ. Според експерта на НОИ причините това да не може да се случи са основно две. &quot;Работодателят, освен да е уведомен, трябва да знае периода на отсъствието, заболяването и тъй като е заинтересована страна, може да обжалва както продължителността на болничния, така и диагнозата&quot;, обяснява Даниела Асенова.</p>
<p>
	<strong>&quot;Фарма вет&quot; ще изгради два цеха за ветеринарни медикаменти</strong><br />
	<em>в. Капитал Daily</em></p>
<p>
	Шуменският производител на ветеринарни прoдукти &quot;Фарма вет&quot; ще изгради два цеха за производство на ветеринарни медикаменти за борба с гризачи. Общата инвестиция в тях ще бъде 1.1 млн. лв. и скоро ще бъдат пуснати в действие, обясни пред &quot;Капитал Daily&quot; собственикът на дружеството Веселин Николов. В двата цеха ще бъдат наети от 10 до 13 работници.</p>
<p>
	Първата сграда е с обща площ 2631 кв. метра, а втората ще има производствено хале от 2000 кв. метра и 500 кв. метра складова база за готова продукция, която ще се обособи като логистичен център за препарати от рода рондоциди - за борба с гризачи, е отбелязано в инвестиционното предложение. Шуменското дружество има и предприятие за производство на храни за домашни любимци.</p>
<p>
	<strong>&quot;Гражданска отговорност&quot; става по-скъпа за нарушителите от догодина</strong><br />
	<em>в. Сега</em></p>
<p>
	Цената на застраховката &quot;Гражданска отговорност&quot; най-сетне ще бъде обвързана с допуснатите от шофьора нарушения. Общата система бонус-малус, при която шофьорите без нарушения плащат по-малко за полицата, а нарушителите - повече, най-вероятно ще заработи у нас от 2016 г. Това заяви вчера главният изпълнителен директор на ДЗИ Коста Чолаков. Досега създаването на системата беше невъзможно заради липсата на обща информация.</p>
<p>
	От юни тази година застрахователите са длъжни да подават данните за произшествията на клиентите си към Гаранционния фонд. Наскоро зам.-председателят на Комисията за финансов надзор Ралица Агайн обясни, че за въвеждането на практиката бонус-малус е необходимо данните за причинените катастрофи да се съберат в единна система. Тази система обаче реално се изгражда едва от няколко дни.</p>
<p>
	<strong>Сергиите по плажовете се множат въпреки глобите</strong><br />
	<em>в. Сега</em></p>
<p>
	Незаконни сергии, маси и столове, тенти и чадъри, водни пързалки на плажа вместо свободна площ за туристи. Това са най-масовите нарушения, на които са се натъкнали инспекторите на регионалното министерство при проверките по морските ни курорти. Проверката беше поискана от прокуратурата, а вчера министър Лиляна Павлова оповести резултатите.</p>
<p>
	&quot;Изключително арогантно е поведението на някои концесионери и наематели на плажове, които си плащат глобите и продължават с нарушенията&quot;, каза Павлова. Това било обичайна практика в Несебър и Слънчев бряг. Масово по плажовете се поставят повече преместваеми съоръжения, отколкото са записани в одобрената от министъра схема. Такива нарушения са засечени на близо 70 плажа от общо 114, отдадени на фирми.</p>
<p>
	<strong>Научният фонд провали поредния конкурс за 8 млн. лв.</strong><br />
	<em>в. Сега</em></p>
<p>
	Фонд &quot;Научни изследвания&quot; е на път да провали поредния конкурс за насърчаване на научните изследвания. На фона на драматично ниски спрямо ЕС нива на финансиране на науката фондът в последните месеци затъна в персонални войни с предизвестен завършек - провал на тазгодишните планове за финансиране на фундаментални изследвания в 8 научни области. Така ресурсът от 7.9 млн. лв. за тази дейност няма да бъде усвоен и ако не бъде своевременно пренасочен към други разходи, ще трябва да бъдат върнати в хазната.</p>
<p>
	Това съобщиха източници на &quot;Сега&quot; по повод изтичането на крайния срок за обявяване на тазгодишната конкурсна сесия на фонд &quot;Научни изследвания&quot;. Запознати твърдят, че още днес са възможни кадрови промени в ръководството на фонда.</p>
<p>
	<strong>1100 лв. годишно за парно</strong><br />
	<em>в. Стандарт</em></p>
<p>
	През изминалия отоплителния сезон жителите на София са платили по-високи сметки за парно спрямо предходния сезон, показват изчисления на топлинния счетоводител &quot;Техем&quot;. Според данните на компанията, средните разходи за отопление на жилищата до 50 кв. м (отопление и топла вода) са възлезли на 705 лв. за целия отоплителен сезон. Сметката за жилищата до 70 кв.м е малко над 883 лв., а тази за имоти над 70 кв. метра (до 100 кв. метра) - 1109 лв.</p>
<p>
	След изготвянето на изравнителните сметки се оказва, че малко над 94 хил. домакинства имат да получават пари, а почти 70 хил. имат да доплащат. Информационните фактури за топлинното потребление вече се изпращат от &quot;Техем&quot;. След получаване на документите има срок от 30 дни, в който клиентите могат да поискат допълнителна информация, допълнителен отчет от топлинния счетоводител, ако не са осигурили достъп, както и да подадат сигнал при проблем.</p>
<p>
	<strong>Запазват такси и лихви на Алфа банк</strong><br />
	<em>в. Стандарт</em></p>
<p>
	Пощенска банка, която купи клона на гръцката Алфа банк в България, ще запази всички действащи досега условия - лихви, такси и др., за клиентите на продадения трезор. Тези условия ще продължат да се прилагат докато изтекат сроковете на договорите, сключени между Алфа банк и нейните клиенти, каза за &quot;Стандарт&quot; източник от кредитната институция. Това важи както за договорите за кредити, така и за депозитните споразумения, банковите карти и условията по различните услуги.</p>
<p>
	Пак до датата на падежа се запазва размерът и на таксите и комисионите, които трябва да се плащат от клиентите. След изтичането на договорите обаче условията ще бъдат сменени с тези за същата услуга в Пощенска банка. И сега обаче на сайта на Алфа банк се предлагат досегашните депозити като лихвите по тях са близки или изравнени с тези на Пощенска.</p>
<p>
	<strong>Бизнесът иска отложено плащане на ДДС</strong><br />
	<em>в. Стандарт</em></p>
<p>
	За отложено плащане на ДДС при просрочени дългове настояха представители на бизнеса в Бургас по време на среща с министъра на икономиката Божидар Лукарски. Според фирмите внасянето на ДДС трябва да се прави при фактическо плащане от клиента, а не като данъчен кредит, тъй като много от фирмите бавят погасяването на задълженията си, а контрагентите им дължат данъка. Освен това компаниите заявиха, че прагът за регистрация по ДДС трябва да се вдигне поне на 100 хил. лв., защото сегашният праг от 50 хил. лв. затруднява малкия и семейния бизнес.</p>
<p>
	<strong>Спецзвено ще бори измамите при интернет банкирането</strong><br />
	<em>в. Новинар</em></p>
<p>
	Специално звено ще бори измамите при интернет банкирането. Идеята е да се защитят потребителите, които правят плащания онлайн. От Асоциацията на българските банки решиха да сформират работна група от експерти, която да се занимава с превенция срещу кибер атаки. В новата структура ще участват по двама представители от трезорите членове на асоциацията.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
