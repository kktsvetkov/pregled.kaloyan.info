

	<div class="art">
		<div id="article_text" class="s4" itemprop="articleBody">
			
			
			<p>
	<strong>Десетте най-големи компании и шампионите по сектори</strong><br />
	<em>в. Капитал Daily</em></p>
<p>
	Рафинерията &quot;Лукойл Нефтохим Бургас&quot; оглавява подреждането на най-големите компании в България &quot;Капитал 100&quot; с приходите си от 6.5 млрд. лв. за 2014 г. Новият-стар лидер остава в компанията на традиционните си подгласници &ndash; медодобивния завод &quot;Аурубис България&quot; и търговеца &quot;Лукойл България&quot; (виж таблицата с финансовите показатели). За пръв път тази година &quot;Капитал&quot; представя подреждане и финансови резултати на най-големите 300 дружества в България, със сто повече от предходните издания.</p>
<p>
	<strong>Съдът отмени високите такси за обжалване на обществени поръчки</strong><br />
	<em>в. Капитал Daily</em></p>
<p>
	Една година след като Комисията за защита на конкуренцията (КЗК) не видя никакъв проблем във високите такси за обжалване на обществени поръчки, Върховният административен съд (ВАС) ги отмени като незаконни. Решението е на тричленен състав на съда и може да се обжалва на по-горна инстанция. С решението си съдът казва, че силното им увеличение в последните дни на правителството на Пламен Орешарски не е било по правилата и са направени множество пропуски при приемането на новата тарифа. Тя предвиждаше поскъпване от 3 до 17 пъти на таксите, плащани пред Комисията за защита на конкуренцията и ВАС. В началото на юли миналата година КЗК, която е антимонополен орган, следящ за запазване на откритата конкуренция, обяви, че няма проблем със силното поскъпване при обжалването на търгове.</p>
<p>
	<strong>МФ саботира ключови мерки на митниците за акцизните стоки</strong><br />
	<em>в. Сега</em></p>
<p>
	Финансовото министерство бави вече четвърти месец предложени от агенция &quot;Митници&quot; промени в реда за контрол върху акцизните стоки. Предложенията бяха публикувани за обществено обсъждане още в началото на март и сроковете за получаване и отчитане на мнения на заинтересованите страни отдавна изтекоха. Така ключови мерки в областта на контрола върху горивата, алкохола и цигарите остават пожелателни, вместо да се прилагат задължително. При това положение митничарите трудно ще изпълнят поръчението на премиера Борисов да докарат в бюджета поне 1 млрд. лева допълнително.</p>
<p>
	Проектът на агенция &quot;Митници&quot; се опитва да компенсира &quot;задния ход&quot;, който кабинетът &quot;Орешарски&quot; направи с приемането на нова наредба за контрола върху акцизните стоки. Мотивът за отказа от по-сериозен контрол тогава бе, че изискванията са непосилни за фирмите. Пълната подмяна на правилата през 2014 г. сложи и точката на съдебната сага между &quot;ЛУКойл България&quot; и агенция &quot;Митници&quot; за отнемането на лиценза за данъчен склад на нефтопровода на компанията от рафинерията в Бургас до София. Спорът бе точно заради монтирането на уреди за стриктен контрол.</p>
<p>
	<strong>Младежите и мъжете над 50 години най-често не плащат задълженията си</strong><br />
	<em>в. Сега</em></p>
<p>
	Младите мъже и жени до 30 години и мъжете на средна възраст са най-некоректни при плащането на задълженията си. Това показва проучване на EOS България за навиците за плащане. След стагнацията през последните години хората отново се &quot;събуждат&quot; за теглене на кредити. Продължава и тенденцията младите да бавят плащанията си най-много, сочи анализът.</p>
<p>
	Заради ниската си финансова култура младите хора не преценяват добре какви разходи могат да си позволят. Така в крайна сметка те не успяват да покрият задълженията си. Друга характерна група на некоректни платци е тази на мъжете над 50 години. Според анализа част от тях преди кризата са заемали високи позиции или са имали собствен бизнес, но при последвалите сътресения в икономиката са започнали да имат сериозни финансови затруднения, които продължават и досега.</p>
<p>
	<strong>По заръка на Борисов: Посланици рекламират &quot;Силистар&quot; и &quot;Терес&quot;</strong><br />
	<em>в. Стандарт</em></p>
<p>
	Четири световни компании за добив на нефт и газ са закупили до вчерашна дата документи за участие в конкурсите за разрешително за търсене и проучване за нефт и природен газ в българската част на Черно море. Това съобщиха за &quot;Стандарт&quot; вчера високопоставени източници от Министерски съвет. Лично премиерът Бойко Борисов е разпоредил на българските посланици да рекламират пред петролни гиганти българските находища &quot;Силистар&quot; и &quot;Терес&quot;. И потенциала на двата блока в Черно море. Интересът към проучването на нефт и газ в българската част на Черно море се е повишил изключително много след успешните совалки на председателя на енергийната комисия в парламента Делян Добрев в Лондон и Хюстън на международни петролни форуми. Точно след презентациите там ключови компании в сектора се оказаха сред първите, декларирали желание за участие в конкурсите, които стартираха след обявяването им в официалния вестник на ЕК.</p>
<p>
	<strong>Половин милион лева глоба за незаконен добив на въглища</strong><br />
	<em>в. Новинар</em></p>
<p>
	До половин милион лева може да достигне глобата за незаконен добив на въглища, съобщиха от енергийното министерство.</p>
<p>
	От ведомството заедно с екипи на още две министерства &ndash; на околната среда и земеделието &ndash; провериха вчера два сигнала за незаконен добив на въглища край Перник.</p>
<p>
	&bdquo;Виждаме, че много малко са новите изработки, но продължаваме да контролираме района, защото има потенциал да бъде осъществен незаконен добив&rdquo;, обясни зам.-министърът на енергетиката Жечо Станков. Той допълни, че са открили дупки за незаконен добив на територията на концесионери.</p>
<p>
	<strong>Тръгва реформа в НСИ</strong><br />
	<em>в. Новинар</em></p>
<p>
	Националният статистически институт (НСИ) започва реформа.</p>
<p>
	Ще се дадат нови функции на териториалните бюра, а организацията на работата ще се модернизира. Това съобщи шефът на института Сергей Цветарски. Реформата ще се осъществи на три фаза. В първата се предвижда да се продължи процесът на консолидация на териториалните статистически бюра. Ще бъдат създадени 6 такива звена, които ще са ориентирани към районите за планиране.</p>
<p>
	&quot;Това са съществуващи 6 сега в момента териториални статистически бюра, но те ще бъдат с нови функции в центровете на сегашните 6 района за планиране&rdquo;, уточни Цветарски. Вторият етап предвижда разработване на два ключови документа - Стратегия за развитие на човешките ресурси в НСИ и Стратегия за развитие на информационно-комуникационните технологии.</p>
<p>
	<strong>Чакаме добра зърнена реколта и спад в цената</strong><br />
	<em>в. Новинар</em></p>
<p>
	Очаква се добра зърнена реколта и спад в цената заради запаси от предходни години.</p>
<p>
	Това съобщи експертът към Софийската стокова борса Антонина Белопитова. Тя обясни, че зърното е поевтиняло с 16 на сто спрямо миналата година. По думите й основната причина за това е промяната в курса на долара. Зърното се е изкупувало за 300 лв. на тон през 2014 г. в Добруджа, а сега се очаква стойността да е 250 лв.</p>
<p>
	За сравнение с 6 процента се е понижила цената на пшеницата в САЩ, с 15 на сто във Франция и с 16 процента в Германия. В ЕС прогнозите за зърнената реколта също са добри и няма сътресения на пазара, категорични са експертите. В България очакваната годишна реколта от зърно е около 4,5 млн. тона. Разполагаме и със запаси от 1 млн. тона пшеница.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
