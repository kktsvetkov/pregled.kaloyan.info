

	<div class="art">
		<div id="article_text" class="s4">
			
			
			<p>
	<strong>Нов спорен търг за мобилни честоти</strong></p>
<p>
	<em>в. Капитал Daily</em></p>
<p>
	Да предлага на телеком операторите неща, с които не разполага, явно се превръща в дългосрочно амплоа на Комисията за регулиране на съобщенията (КРС). След като се затлачи в търга за нов мултиплекс оператор, на който се опитва да пласира заети от военните честоти, сега регулаторът ще изпадне в същата ситуация с търг за наемане на ефирно пространство за нова LTE мрежа (технология за мобилни комуникации от четвърто поколение, популярна като Long Term Evolution). Решение за това предстои да вземе правителството в сряда.</p>
<p>
	Решението, което се очаква да бъде гласувано от служебните министри, е Националната служба за охрана (НСО) да започне освобождаване на радиочестотната лента 2500 - 2690 MHz за наземни системи, позволяващи предоставяне на електронни съобщителни услуги. Освобождаването ще започне от 1 януари 2014 г., пише в проекта на съобщение на пресслужбата на кабинета. Необходимите средства за изпълнение на дейностите през 2014 г. &ndash; 5 млн. лв., и за 2015 г. &ndash; до 1.32 млн. лв., ще бъдат осигурени по бюджета на НСО след провеждане на процедурите за предоставяне на спектъра от КРС, се казва още там. С постановлението, подготвено за приемане, се определя и едномесечен срок, в който Съветът по националния радиочестотен спектър ще подготви и внесе за приемане изменения и допълнения на Националния план за разпределение на радиочестотния спектър.</p>
<p>
	<strong>Военният министър праща висшите чиновници в строя</strong></p>
<p>
	<em>в. Сега</em></p>
<p>
	Само няколко седмици бяха необходими на военния министър Тодор Тагарев, за да заговори с език, който със сигурност ще го направи любимец на войската, но враг на чиновниците в Министерството на отбраната. Той се обяви срещу т.нар. чантаджии и скъпоплатените пенсионери в Министерството на отбраната (МО) и заклейми раздаването на военните имоти.</p>
<p>
	&quot;Нека си признаем, че има и много колеги, които дълги години работят в центъра на София и други големи градове, заменят инцидентно София с Брюксел и това се вижда добре и не се приема от обществото&quot;, заяви вчера военният министър на първото заседание на обществения съвет по отбрана.</p>
<p>
	През последните години в армията се негодуваше именно срещу &quot;големите шапки&quot; в София, които решаваха без никаква експертиза къде ще се съкращават поделения и раздаваха с широка ръка ненужните военни имоти на общини и областни управи. Само за изминалите три години в армията се съкратиха близо 3000 щатни длъжности, стотици офицери напуснаха сами войската. В същото време броят на съкратените чиновници в МО за същия период е неколкостотин души.</p>
<p>
	<strong>Дават стикер за данък кола</strong></p>
<p>
	<em>в. Стандарт</em></p>
<p>
	Квитанциите за платен данък за колата в София вече ще се издават с холограмен стикер. Това съобщи зам.-кметът Дончо Барбалов. Причината са зачестилите случаи на представяне на фалшиви документи пред пунктовете за технически прегледи и при изповядване на сделки. Само за първите три месеца на годината са хванати 30 ментета. Собствениците на автомобили прибягвали до тях, защото техническият преглед е възможен само ако е платен налогът. Новите стикери ще се въведат от началото на юни. Те ще бъдат с надпис &quot;Столична община&quot; и уникален номер и ще се разпадат при опит да бъдат отлепени.</p>
<p>
	<strong>Осъдиха банка да връща надписана лихва</strong></p>
<p>
	<em>в. Стандарт</em></p>
<p>
	5000 лева незаконно начислени лихви плюс 950 лева разноски по делото трябва да върне банка на гражданина Т.В.Р., реши Русенският районен съд, съобщи OFFNews.bg. Причината е, че банката едностранно е вдигнала лихвата. Става дума за жилищен кредит в размер на 36 хил. евро, теглен през 2006 г. при лихва 6,48%, която се определя от 6-месечен EURIBOR + надбавка. Лихвата се коригирала в посока нагоре и надолу спрямо нивото на EURIBOR-а, но когато в един момент индексът паднал драстично, лихвата си останала същата.</p>
<p>
	<strong>Превръщат банята в Банкя в СПА комплекс</strong></p>
<p>
	<em>в. Новинар</em></p>
<p>
	Централната минерална баня в Банкя ще привлича туристи, превръщайки се в модерен СПА комплекс. Проектът включва изграждането на нов 4-етажен хотел, в който желаещите да се подложат на разкрасителни и освежителни процедури ще могат да отседнат.</p>
<p>
	В хотела ще има голям басейн за възрастни и един по-малък за хлапета, където любителите на слънчевите бани ще могат да получат шоколадов загар.</p>
<p>
	<strong>НЗОК пусна нова услуга за стоматолозите</strong></p>
<p>
	<em>в. Новинар</em></p>
<p>
	Нова услуга за лекарите по дентална медицина вече работи в интернет портала на Националната здравноосигурителна каса.</p>
<p>
	В момента, в който пациент потърси лечение със здравноосигурителната си книжка, денталните лекари да могат да проверят какви дейности са отчетени за него през текущата година.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.vinabin@vairfgbe.ot" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	