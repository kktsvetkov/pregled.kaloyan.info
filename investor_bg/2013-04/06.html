

	<div class="art">
		<div id="article_text" class="s4">
			
			
			<p>
	<strong>Вузовете поставиха рекорд - 366 професори за година</strong><br />
	В. &bdquo;Сега&rdquo;</p>
<p>
	В България има много пътища към професорската титла, но най-лесният от тях минава през Перник. Това показва най-новата статистика на министерството на образованието за академичните длъжности във висшите училища, заети през 2012 г. Пернишкият Европейски политехнически университет е произвел само за една година цели 12 професори. За сравнение - за същия период държавният Русенски университет, който е подобен по профил на пернишкия вуз, е назначил 5-има нови професори, а Техническият във Варна - само един. Дори най-големият частен университет - Нов български, който се оказа банката с кадри при управлението на ГЕРБ, не може да догони пернишката политехника, въпреки че обучава в повече професионални направления. Той е дал 9 професорски титли.</p>
<p>
	<strong>Екоминистерството ще похарчи 80 000 лв. за реклама на биоразнообразието</strong><br />
	В. &bdquo;Сега&rdquo;</p>
<p>
	За да повиши осведомеността на хората за целите на оперативна програма &quot;Околна среда&quot;, свързани с опазването на биоразнообразието у нас, екоминистерството ще похарчи 79 200 лв. (66 000 без ДДС). Това става ясно от обявена наскоро обществена поръчка. Парите ще бъдат дадени като награда на компанията, която ще спечели първо място в конкурс за проект.</p>
<p>
	<strong>Разпродажбата на &ldquo;Ален мак&rdquo; зацикли</strong><br />
	В. &bdquo;Стандарт&rdquo;</p>
<p>
	Разпродажбата на някогашния козметичен гигант &quot;Ален мак&quot; зацикли. На втория търг за част от имуществото на емблематичното предприятие не се яви нито един кандидат, каза за &quot;Марица&quot; синдикът Стефан Георгиев. За активите не се намери купувач и на първия търг. За продажба в края на март бяха обявени земи в с. Розово-Полене с начална цена 471 751,20 лева, цех в село Хвойна за 241 900,56 лева и машини и съоръжения за 681 080,08 лв. Началните цени са с 20% по-ниски от тези, обявени на първия търг, но и това не помогна за пласирането им. За тези активи пристъпваме към пряко договаряне с потенциални кандидат-купувачи, обясни синдикът. Засега на тезгяха няма да се слагат производствените и административната сграда на &quot;Ален мак&quot; на Карловско шосе с надеждата, че може да се намери купувач, който да ги поиска накуп за производство.</p>
<p>
	<strong>Пак орязаха талоните за безплатен доктор</strong><br />
	В. &bdquo;Стандарт&rdquo;</p>
<p>
	Здравната каса отново е орязала направленията за безплатни изследвания и прегледи при специалист. Това съобщиха различни лекари пред в. &quot;Стандарт&quot;. Този месец медиците очакваха касата да им отпусне направления на същата стойност, както и през миналата година. Причината е, че преди две седмици от НЗОК обещаха на лекарите да върнат правилата на работа и лимитите от миналата година. Медиците обаче се оказаха изненадани точно преди празника им.</p>
<p>
	<strong>Сърби влагат 20 млн. лв. в оранжерии</strong><br />
	В. &bdquo;Стандарт&rdquo;</p>
<p>
	Мащабна инвестиция за 20 милиона лева очакват в община Кубрат. Сръбска фирма е заявила готовност да изгради 200 декара оранжерии и да засади още 200 декара земя с трайни насаждения в региона. Проектът предвижда създаване на смесено дружество с общината, в което месната власт ще участва с апортиране на земя, обясни кметът на Кубрат Ремзи Халилов. Оранжериите ще бъдат създадени и ще работят по израелска технология. Семената ще пристигат у нас след инспекция на министерство на земеделието в Тел Авив, а готовата продукция ще бъде подложена на мониторинг от израелските власти. Това се прави, защото продуктите, произведени в Кубрат, ще носят знака на израелския стандарт &quot;Kosher&quot;. Инвеститорите се надяват да намерят добър пазар за стоките в чужбина.</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	