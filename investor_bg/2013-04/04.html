

	<div class="art">
		<div id="article_text" class="s4">
			
			
			<p>
	<strong>Тютюнево ужилване</strong><br />
	В. &bdquo;Капитал Daily&rdquo;</p>
<p>
	Рядкост е фирма да се оплаква с платено съобщение в медиите срещу държавна институция. Това направи хасковското дружество &quot;Балкан табак&quot; с публикация в в. &quot;24 часа&quot; и &quot;Труд&quot; в сряда. В платеното съобщение се посочва, че митниците спират инвестиция за 10 млн. лв. на компанията и осъществяват &quot;институционален терор&quot;. &quot;Едно от подозренията ни е, че митнически служители на най-високо ниво използват службата и правомощията си, за да помагат на наши конкуренти, спъвайки бизнеса ни&quot;, се посочва в публикацията, която е на вниманието на финансовия министър и главния прокурор.</p>
<p>
	<strong>Кабинетът не постави ясни срокове за разплащане с бизнеса</strong><br />
	В. &bdquo;Сега&rdquo;</p>
<p>
	Въпреки многократните искания на бизнеса и обещанието на служебното правителство държавата и общините да разплатят забавените задължения към частния сектор, няма никаква яснота дали и кога ще се случи това. След вчерашното заседание на кабинета стана ясно, че не са определени нито крайни срокове, нито ясни отговорници. Общините пък директно обявиха, че не разполагат с пари. По последни данни към края на февруари просрочените задължения на правителството са 102.2 млн. лв. 66 млн. лв. от тях са дългове на Военномедицинска академия. МВР има просрочени задължения за 15 млн. лв., МРРБ дължи 3 млн. лв., дългове имат и други министерства като правосъдното.</p>
<p>
	<strong>Прокуратурата потвърди част от сигнала на Станишев за незаконното подслушване</strong><br />
	В. &bdquo;Сега&rdquo;</p>
<p>
	Транспортна техника заедно с возената апаратура за негласно наблюдение е иззета от МВР и е откарана до терен на прокуратурата, за да се осъществи пълното й експертно изследване. Това изненадващо обяви вчера главният прокурор Сотир Цацаров на въпрос докъде е стигнала проверката на сигнала от лидера на БСП Сергей Станишев за нерегламентирано подслушване на лидери на партии, президенти, политици и бизнесмени. Преди дни соцлидерът обяви, че е получил &quot;материал, в който има твърдения за ужасяваща практика за безогледно и престъпно подслушване, извършвано в МВР под личното ръководство и указания на Цветан Цветанов&quot;.</p>
<p>
	<strong>С SMS проверяваме в коя секция гласуваме</strong><br />
	В. &bdquo;Новинар&rdquo;</p>
<p>
	Проверяваме в коя секция гласуваме с SMS или обаждане. Услугата вече е достъпна. Така само срещу ЕГН всеки гражданин може да провери дали е включен в избирателните списъци. Проверката може да бъде направена чрез SMS на телефон 18409 или чрез обаждане на 0800 14 726.</p>
<p>
	<strong>Сменят трима в банковата асоциация</strong><br />
	В. &bdquo;Стандарт&rdquo;</p>
<p>
	Трима нови членове има управата на Асоциацията на банките в България (АББ). Поради изтичане на втори мандат, след който нямат право да заемат позиция в Управителния съвет, са освободени заместник-председателят на АББ Асен Ягодин, който е главен изпълнителен директор на Българска банка за развитие, и Илиан Зафиров - член на УС и изпълнителен директор на Корпоративна банка. По свое желание УС напуска Доротея Николова, изпълнителен директор на Банка ДСК. На мястото на Асен Ягодин е избрана Виолина Маринова, шеф на Банка ДСК. Останалите нови членове на УС на АББ са Светослав Гаврийски, шеф на Алианц банк България, и Георги Константинов, изпълнителен директор на Централна кооперативна банка.&nbsp;&nbsp;</p>
<p>
	<strong>Плевнелиев: Бизнесът закъсня</strong><br />
	В. &bdquo;Стандарт&rdquo;</p>
<p>
	Работодателите не трябваше да чакат толкова много време, а да реагират и да посочат притесненията си още при дебатите в парламента. Така президентът Росен Плевнелиев коментира напускането във вторник от страна на бизнеса тристранния съвет за сътрудничество в знак на несъгласие с обнародването на закон, според който имуществени декларации трябва да подават и представители на НПО-та, бизнес сдружения и шефовете на ЕРП-та. Неправителствените организации посочиха проблемите в нормативния акт, според тях, своевременно и те бяха отстранени. Не може да се очаква от президента да променя закони. Това не е и в правомощията на служебното правителство, заяви Плевнелиев. Призовавам към национално отговорна позиция и спазване на правилата. Конституционният съд е решението, което може да се използва за проблема и вече текат процеси в тази посока, допълни държавният глава.</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	