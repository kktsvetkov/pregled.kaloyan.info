

	<div class="art">
		<div id="article_text" class="s4">
			
			
			<p>
	<strong>Пострадалите в трудови злополуки са нараснали през 2012 г. след десетилетие на спад </strong></p>
<p>
	<em>в. Капитал Daily</em></p>
<p>
	След 2001 г. случаите на трудови злополуки и увреждания от работния процес в България намаляват стабилно. Докато през 2002 г. регистрираните инциденти са общо 5 436, през 2011 г. са вече наполовина по-малко - 2 752. През миналата година обаче броят на пострадалите отново е тръгнал нагоре и е надхвърлил 3 000 души за цялата страна, съобщиха от синдикалната организация КНСБ, Министерството на труда и социалната политика и Главна инспекция по труда по повод предстоящия в неделя, 28 април, Световен ден за безопасност на труда.</p>
<p>
	Въпреки увеличените случаи на трудов травматизъм през миналата година, броят на смъртните случаи на работното място запазва тенденцията към спад. От 109 през 2010 г. фаталните инциденти намаляват на 86 през 2011 г. и на 82 през 2012 г.</p>
<p>
	По данни на Международната организация по труда (МОТ), чиято инициатива е Световният ден за безопасността на труда, всяка година повече от 150 милиона души по света претърпяват трудови злополуки или получават заболяване заради работата си. Смъртните случаи на и свързани с работното място са общо 2,34 милиона на година. От тях 321 000 са вследствие на инциденти, а останалите повече от два милиона случая са причинени от различни видове заболявания, свързани с работната дейност. &quot;Това е неприемлив дефицит на достойни условия на труд&quot;, отбелязват синдикатите.<br />
	<br />
	Тенденциите в България са успоредни на световните - значително повече са заболяванията, причинени от условията на работното място, отколкото възникналите инциденти. За периода 1990 &ndash; 2012 г. смъртните случаи при трудови злополуки са близо 3 000. За същия период трайно инвалидизираните са над 1 700, а повече от 300 000 са претърпели злополуки, които са довели до временна неработоспособност.</p>
<p>
	Най-много случаи на пострадали на работното си място у нас миналата година има сред заетите в сухопътния транспорт с общо 140 трудови злополуки. На второ и трето място се нареждат съответно заетите в търговията на едро и на дребно. По области най-голям брой трудови злополуки са възникнали в София-град (1 082), Варна (259), Пловдив (253) и Стара Загора (162), а най-малко са в Кърджали &ndash; 19.</p>
<p>
	<strong>Ремонти спират тока в Западна България</strong></p>
<p>
	<em>в. Новинар</em></p>
<p>
	ЧЕЗ предупреждава за прекъсвания на електрозахранването в Западна България в началото на следващата седмица заради ремонти.</p>
<p>
	Електрозахранването ще спре и в някои райони в столицата, сред които са &quot;Средец&quot; и &quot;Витоша&quot;. Токът в Софийска област ще бъде прекъсван и в общините Божурище, Ботевград, Долна баня, Елин Пелин, Етрополе, Ихтиман, Костенец, Правец, Самоков и Сливница. Дърпат шалтера още в Перник, Брезник, Трън, Радомир, както и в Банско, Белица, Благоевград, Гоце Делчев, Гърмен, Кресна, Петрич, Разлог, Сандански, Сатовча, Симитли, Струмяни, Хаджидимово и Якоруда. В Кюстендилска област временно без ток ще останат в общините Бобов дол, Бобошево, Дупница, Кюстендил, Невестино и Трекляно.</p>
<p>
	Ток няма да има и в Долна Митрополия, Долни Дъбник, Гулянци, Кнежа, Никопол, Плевен, Априлци, Тетевен, Троян и Ябланица и др.</p>
<p>
	<strong>Държавата търси 100 милиона лева за въгледобива, за да не поскъпне токът</strong></p>
<p>
	<em>в. Сега</em></p>
<p>
	Икономическото министерство ударно ще търси 100 милиона лева, с които да се покрият натрупаните загуби на въгледобивните мини и да не се стигне до увеличение на тока от 1 юли, стана ясно на вчерашния обществен съвет по енергетика.</p>
<p>
	&quot;Намаленото потребление на електроенергия налага свиване на производството на въглища от &quot;Мини Марица-Изток&quot; от досегашните 33 млн. тона на 22 млн. тона на година&quot;, заяви ресорният министър Асен Василев. Това води до 180 милиона лева непокрити разходи за държавното дружество. &quot;Колегите от мините са успели да съкратят 80 милиона лева, а останалите 100 милиона трябва да намерим в други части на енергийната система&quot;, каза още Василев. Идеята е по този начин да не се стигне до увеличение на цената на тока за крайните потребители от лятото.</p>
<p>
	Владимир Топалов от КТ &quot;Подкрепа&quot; заяви, че 20 милиона лева от направените съкращения на разходите идват от това, че мините от маришкия басейн ще спрат да плащат на Българския енергиен холдинг (БЕХ) за консултантски услуги. &quot;Абсурдно е да има такива трансфери вътре в предприятията в българската енергетика&quot;, заяви Топалов. И добави, че само за миналата година мините са платили около 30 милиона лева на БЕХ за такива услуги. Тарифите за консултантите стигали до 140 евро на час.</p>
<p>
	Шефът на &quot;Мини Марица-Изток&quot; Теодор Дребов обясни, че ако нужните пари не се намерят, ще последва увеличение на тока за бита с 2%, или около 0.4 ст. на киловатчас. Отделно са повишенията, поискани от електроразпределителните дружества, Националната електрическа компания и Електроенергийния системен оператор. &quot;Искаме да запазим числения състав на мините&quot;, увери той. Според Валентин Вълчев от КНСБ не се предвижда намаление на заплатите, но за работещите в мините няма да има и увеличение.</p>
<p>
	<strong>САЩ премахват зелената карта</strong></p>
<p>
	<em>в. Стандарт</em></p>
<p>
	САЩ обмислят да сложат край на лотарията със зелени карти. От 2017 г. властите може да издават разрешителни за пребиваване въз основа на точкова система, която позволява на най-квалифицираните да бъдат оценени най-високо и да избегнат опашките за чакане, посочва АФП. В момента проектът се обсъжда в Конгреса и може да бъде приет до края на лятото.</p>
<p>
	При предоставянето на разрешително за пребиваване на базата на точковото оценяване ще бъдат взети предвид 10 критерия. Диплома за бакалавър дава 5 точки, магистратура - 10 точки, докторантура - 15 точки. За всяка година професионален опит дават от 0 до 3 точки, а в зависимост от нивото на професионалния опит точките могат да достигнат максимално 20. Ако сте програмист, компютърен специалист, създател на софтуерни продукти, това ви гарантира 10 точки. Ако имате 80 или над 80 точки на теста TOEFL, получавате още 10 точки. Ако работата ви отговаря на дипломата ви за образование, получавате между 8 и 10 точки. Хората под 25 години получават 8 точки, тези между 25 и 32 години - 6 точки, а тези между 33 и 37 години - 4 точки. Хората над 38 години остават без точки за възраст.</p>
<p>
	За бизнесмени, които имат поне двама служители и се нуждаят от разрешително за пребиваване, точките са 10. За човек с брат или сестра с американско гражданство или с женено в САЩ дете, което да е над 31 години, точките са 10. Ако участвате в дадено дружество, получавате 2 точки. Пет точки се отпускат на гражданите на страни, от които няма имигрантска вълна към САЩ, което изключва от групата например Мексико, Китай или Индия. На теория максимално могат да се спечелят 100 точки.</p>
<p>
	От 2017 г. ще бъдат раздавани 120 хил. зелени карти въз основа на различните критерии. Ако вашият резултат по системата за точкуване е сред най-добрите 60 хил. кандидати, сигурно е, че ще получите зелена карта. Втора група от 60 хил. зелени карти ще се раздават според критерии, които фаворизират по-слабо квалифицираните имигранти в сектори като строителството или ресторантьорството.</p>

			<div style="display: block; clear: both; padding-top: 10px;"><i>По статията работи: <a href="znvygb:iragfvfyni.qlnpxbi@vairfgbe.ot" id="worker_creator_email">Венцислав Дяков</a></i></div>		</div>
	</div>

	<!-- Mobile payment branding -->
	
	