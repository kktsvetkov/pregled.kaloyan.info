

	<div class="art">
		<div id="article_text" class="s4">
			
			
			<p>
	<strong>Три чужди фирми искат да доставят хеликоптер за пожари</strong><br />
	В. &bdquo;Капитал&rdquo;</p>
<p>
	&quot;Вертолеты России&quot;, англо-италианската AgustaWestland и френската Eurocopter подадоха в сряда оферти в търга за доставка на противопожарен хеликоптер. Поръчката е на главна дирекция &quot;Пожарна безопасност и защита на населението&quot;, като максималната стойност, която държавата чрез еврофинансиране е готова да заплати, е 39.1 млн. лв. В търга можеха да участват компании, чийто оборот за последните три години е минимум 100 млн. лв., от които 90 млн. лв. са от доставка именно на хеликоптери.</p>
<p>
	<strong>Държавата дължи 20 млн. лв. на малките фирми</strong><br />
	В. &bdquo;Сега&rdquo;</p>
<p>
	Държавата дължи на малките и средни фирми около 20 млн. лв., съобщи вчера зам. икономическият министър Виолета Лорер. &quot;Сумите са за различен период от време, но най-често става въпрос за закъснения от около месец-два&quot;, поясни тя. Дълговете пък най-често били в размер на около 5 до 7000 лв. Лорер уточни, че към момента данните за конкретните суми се уточняват от финансовото министерство.</p>
<p>
	<strong>Студентските такси скачат с до 150 лв. от есента</strong><br />
	В. &bdquo;Сега&rdquo;</p>
<p>
	Висшето образование в България продължава да поскъпва, въпреки че срещу това студентите нямат никакви гаранции за качество на полученото обучение и за реализация на пазара на труда. От есента таксите в държавните висши училища се вдигат с до 150 лв. на година. Повишение на сумите, които първокурсниците ще плащат, са заявили 15 от общо 33 вуза, като в тази бройка не са включени военните университети. Това предвижда проектът на постановление за утвърждаване на таксите за учебната 2013/2014 г.</p>
<p>
	<strong>Столичната фирма за чистота още работи на роднински начала</strong><br />
	В. &bdquo;Сега&rdquo;</p>
<p>
	Управителят на столичната &quot;Чистота Искър&quot; Павел Граматиков продължава да използва свои и на близки фирми за поръчки на общинското дружество. За това сигнализираха общинските съветници от БСП вчера. Единият от сигналите е за фирмата &quot;МДЗ Балша&quot;, която е собственост на фирма &quot;Стоун груп&quot;, в която Граматиков притежава дял от 50%. От БСП твърдят, че &quot;Чистота Искър&quot; има сключен договор с фирмата и тя доставя инертни материали на завишени цени за депото в Суходол.</p>
<p>
	<strong>Черна лента пази тайната на вота</strong><br />
	В. &bdquo;Стандарт&rdquo;</p>
<p>
	Черна лента ще пази тайната на вота. За първи път със специална мастилена лента ще бъдат защитени полетата с цифрите на партиите. Лентата ще минава вертикално през цялата бюлетина и ще скрива всички цифри, с които партиите ще бъдат обозначени за изборите. Така дори и на тънка хартия и в прозиращ плик вотът ще бъде запазен абсолютно анонимен, обясниха от ЦИК. В бюлетината ще бъдат описани имената на партиите, коалициите и инициативните комитети. Те ще бъдат поставени вляво на бюлетината. По средата ще се намира номерът на всяка партия, а вдясно ще бъдат изписани имената на първите трима водачи на листата в дадения регион.</p>
<p>
	<strong>Просят пари за съкровища</strong><br />
	В. &quot;Стандарт&rdquo;</p>
<p>
	Археолози и кметове чакат обещаните от Симеон Дянков пари за разкопки. Сезонът на учените тъне в мрак, тъй като не е ясно кои от тях ще успеят да работят заради мистерията с липсващите финанси. А учените и стотици студенти се точат да откриват съкровища, с които да шашнат нашенци и чужденци.&nbsp; Трудно археологическо лято се очертава за Долината на тракийските владетели в Казанлъшко, в която трябваше да се инвестират 3,5 млн. лв. Близо милион от тях са били планирани за&nbsp; проучвания на терен за част от 10-те тракийските могили. Те трябваше да очертаят първия културно-исторически маршрут в долината на царете и в региона.</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	