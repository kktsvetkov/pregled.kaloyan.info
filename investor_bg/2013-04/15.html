

	<div class="art">
		<div id="article_text" class="s4">
			
			
			<p>
	<strong>Новите &quot;вносни&quot; магазини</strong><br />
	В. &bdquo;Капитал Daily&rdquo;</p>
<p>
	Модата при магазините често се мени, но напоследък все повече обекти &quot;специализират&quot;. Концепцията е, че нишовите продукти привличат клиенти и така предприемачите успешно се борят с конкуренцията на големите вериги. Постепенно така се нароиха обекти за храни и напитки от различни подсектори или традиционни за отделни държави. Последната година има видим ръст при появата на особен вид магазини - тези за перилни и почистващи препарати, &quot;произведени за западноевропейци&quot;. Идеята на търговците е, че срещу малко повече пари българинът е готов да купува по-качествени продукти.</p>
<p>
	<strong>Данък &quot;нива&quot; раздели бизнеса</strong><br />
	В. &bdquo;Сега&rdquo;</p>
<p>
	Близо година след като в търсене на допълнителни приходи общините поискаха нивите да се облагат с данък, идеята бе претоплена неотдавна и от Съюз &quot;Произведено в България&quot;. Облагането на земите с налог е една от мерките, предложени от съюза за излизане от кризата наред с редица данъчни и законодателни решения. От съюза поискаха въвеждане на данък върху обработваемата земя, която реално не се използва. Оттам смятат, че няма друго решение за пустеещите 25 г. след реституцията земи. &quot;Земята е национално богатство и секторът на земеделието е с най-голям потенциал за растеж. Тази икономическа принуда се отлага вече 25 г. и резултатът е видим за всички&quot;, посочват от съюза. Проблемът обаче е, че голяма част от необработваемите земи всъщност са собственост на държавата.</p>
<p>
	<strong>Европарите увеличават пропастта между София и провинцията</strong><br />
	В. &bdquo;Сега&rdquo;</p>
<p>
	Различията между регионите ще се задълбочават драматично в следващите 7 г., вместо бедните да догонват общините с по-добри показатели на икономическо и социално развитие. Проектът на новата оперативна програма &quot;Региони в растеж&quot; предвижда София да получи в пъти повече европейско финансиране, отколкото Варна или Пловдив, а разликата с по-малките и по-бедните градове е над 10 пъти, показва справка, с която &quot;Сега&quot; разполага. Очаква се столицата да получи 20% от бюджета на програмата, отделен за интегрираните планове, който е общо 3 млрд. лв. Следващите осем по големина града ще получат общо едва 15% от сумата.</p>
<p>
	<strong>Скъпите цигари не напълниха хазната</strong><br />
	В. &bdquo;Стандарт</p>
<p>
	Едва със 7% са се увеличили приходите в бюджета от акциза върху цигарите за последните 5 години, сочи анализ на тютюневия сектор на &quot;Индъстри Уоч&quot;. Става въпрос за периода между 2008 и 2012 г., през който спeциалният налог е увеличен двойно. Причината за сериозната разлика между увеличението на акциза и приходите в бюджета, е в спадът от 45% на броя обложени кутии с цигари през разглеждания период. Паралелно с това анализът отчита и 3-4% намаление на продажбите на папироси от въвеждането на забраната за пушене на обществени места у нас от 1 юни м.г.</p>
<p>
	<strong>Нова криза с тока по Великден</strong><br />
	В. &bdquo;Стандарт</p>
<p>
	След като вече месец електроенергийната ни система се тресе от проблеми, се оказа, че най-лошото тепърва предстои. Въпреки изключително ниските товари, които отчита Електроенергийният системен оператор напоследък, критичното и още по-ниско ниво ще бъде достигнато между 1 и 6 май, сочат прогнозите на компанията. Струпването на много почивни дни един след друг ще доведе до значителен спад в потреблението. През въпросния период се очаква дори да бъдат достигнати най-ниските товари по мрежата за цялата 2013 г., сочат прогнозите на ЕСО. Те ще бъдат дори по-ниски от абсолютният минимум към момента от 3003 мегавата, отчетен в 4 ч. на 11 март.</p>
<p>
	<strong>Производителите на мляко пред фалит</strong><br />
	В. &bdquo;Новинар&rdquo;</p>
<p>
	Млекопроизводителите в България са пред фалит. Секторът е обречен да загине. Това съобщи в интервю за &bdquo;Новинар&rdquo; председателят на асоциацията на млеко и месопреработвателите Танчо Колев. Той обясни, че браншът не получава необходимите субсидии, които му се полагат. &bdquo;Ние директни плащания от Европа, за това, че произвеждаме мляко, нямаме. Тежим само на националния бюджет. Всички други страни имат директни плащания за произведен литър мляко&rdquo;, уточни той. Според него банкрутът на фермерите ще доведе до вълна от необразовани емигранти в Европа, тъй като много от работниците в стопанствата нямат необходимото образование.</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	