

	<div class="art">
		<div id="article_text" class="s4">
			
			
			<p>
	<strong>Газова поръчка на годината</strong></p>
<p>
	<em>в. Капитал Daily</em></p>
<p>
	След почти двегодишни&nbsp;опити от страна на &quot;Булгартрансгаз&quot; да намери изпълнител за модернизацията на четири компресорни станции от транзитната газопреносна мрежа държавният преносен оператор най-накрая успя да финализира една от най-големите обществени поръчки в страната на стойност почти 104 млн. евро без ДДС.</p>
<p>
	Победителят в процедурата, която беше обявена през 2011 г., е строителната фирма &quot;Главболгарстрой&quot;, която успя да спечели между първоначално подалите оферти общо седем кандидата. На втората фаза бяха отсети само два кандидата и в двубоя останаха ГБС и консорциумът &quot;Адванс - Водстрой инженеринг&quot; между &quot;Адванс инженеринг&quot;, свързана с Кирил Домусчиев, &quot;Водстрой 98&quot; и &quot;Енемона&quot;. И двата кандидата предвиждаха да използват оборудване на големи американски компании.</p>
<p>
	<strong>Щрауси и тупане на топката</strong></p>
<p>
	<em>в. Капитал Daily</em></p>
<p>
	Полюсни са реакциите по записа, в който се чуват гласовете на бившия премиер Бойко Борисов, земеделския министър в неговия кабинет Мирослав Найденов и началника на столичната прокуратура Николай Кокинов.</p>
<p>
	Лидерът на ГЕРБ, заместникът му Цветан Цветанов и съпартийците им опитват да игнорират изцяло съдържанието на разговара. Никой обаче не го е отрекъл. Опозицията пък яростно подхвана да критикува говорещите и отново поиска оттеглянето им от предизборната кампания. Мнението на избирателите ще се чуе на 12 май.</p>
<p>
	<strong>Българи с 400 млн. евро в европейски банки</strong></p>
<p>
	<em>в. Стандарт</em></p>
<p>
	Българите пазят 400 млн. евро на депозити в европейските банки, сочи статистиката на Европейската централна банка (ЕЦБ). 300 млн. евро от общата сума са натрупани в трезори, намиращи се в държави членки на еврозоната. Данните показват, че родните капитали са разпределени приблизително поравно в едва 4 страни членки на Европейския съюз.</p>
<p>
	Това са Германия, Кипър, Австрия и Чехия. Във всяка една от тези страни депозитите на български граждани възлизат на около 100 млн. евро. В статистиката на ЕЦБ обаче не влизат парите на българите в Швейцария, тъй като страната на шоколадите и часовниците не е подала информация за парите във финансовите си институции. Но по непотвърдена информация наши сънародници държат в трезорите в алпийската страна сума от порядъка на 250-300 млн. евро.</p>
<p>
	<strong>Туризмът натиска за министерство</strong></p>
<p>
	<em>в. Стандарт</em></p>
<p>
	Туризмът да има свое министерство, за да издърпа държавата от кризата. Това настоява в навечерието на изборите цялата гилдия, която произвежда 14-15% от брутния вътрешен продукт и е сред малкото сектори в родната икономика, които имат ръст през последните години.</p>
<p>
	Водещите партии ГЕРБ и БСП вече обявиха, че след изборите мегаминистерството на икономиката, енергетиката и туризма ще се раздели на две. Като отделно ведомство се планира обаче само енергетиката. Според хотелиери и туроператори това ще бъде огромна грешка, защото туризмът трябва да има свой министър.</p>
<p>
	<strong>РМД купи казанлъшката оръжейница за $2,1 млн.</strong></p>
<p>
	<em>в. Стандарт</em></p>
<p>
	Най-мощната компания във военнопромишления ни комплекс - казанлъшката оръжейница &quot;Арсенал&quot;, бе продадена на работническо-мениджърско дружество &quot;Арсенал -2000&quot; през 1999 г.</p>
<p>
	В Надзорния съвет на учреденото специално за приватизацията РМД са включени изпълнителният директор Николай Ибушев и шефовете на двата синдиката КНСБ и КТ &quot;Подкрепа&quot; - Атанас Бозов, и Боян Белчев. &quot;Арсенал 2000&quot; става законен собственик на 51 на сто от капитала на оръжейницата срещу 2,1 млн. долара, които трябва да се изплатят за 10 години. Според експерти и за онази следкризисна година това си е било направо подарък. В активите на продаваните военни заводи не са били включени готова продукция, части, заготовки, суровини и материали за около 80 млн. долара.</p>
<p>
	<strong>Остава ден за данъчните декларации</strong></p>
<p>
	<em>в. Новинар</em></p>
<p>
	Един работен ден остана за подаване на данъчните декларации, припомниха от Националната агенция за приходите (НАП). От приходната администрация предупредиха, че който не се е отчел досега, може да се наложи да чака по опашки. Декларациите за облагане на доходите се подават до 30 април, а гражданите могат да ги подадат чрез интернет, ако имат електронен подпис.</p>
<p>
	Вариант е и подаване по пощата с обратна разписка или в някои пощенски станции срещу входящ номер, както и на място в офис на НАП. Ако документите са изпратени по интернет, клиентите на НАП могат да ползват отстъпка от 5% от декларирания данък за довнасяне.</p>
<p>
	<strong>Боята за яйца удари 10 лева</strong></p>
<p>
	<em>в. Новинар</em></p>
<p>
	В навечерието на един от най-светлите християнски празници &ndash; Великден пазарът е залят от всевъзможни багрила за боядисване на яйцата. С всеки изминал ден се увеличават сергийките, които никнат като гъби из претъпканите от хора тротоари.</p>
<p>
	Промоционалните цени също не остават на заден план. В зависимост от функциите на багрилата те варират от скромните 35 стотинки до близо 1 лев за стандартните цветове. При по-блестящите и разчупени бои ситуацията вече се променя и там цените могат да надхвърлят и 10 лева.</p>
<p>
	<strong>Аварийният ремонт на три виадукта започва до месец</strong></p>
<p>
	<em>в. Сега</em></p>
<p>
	Близо година след като кабинетът &quot;Борисов&quot; взе решение да отпусне спешно над 40 млн. лв. за авариен ремонт на три виадукта на магистралите &quot;Хемус&quot; и &quot;Тракия&quot; строителните дейности още не са започнали. Очаква се това да стане до средата на май, съобщиха от Агенция &quot;Пътна инфраструктура&quot; (АПИ).</p>
<p>
	След основния ремонт на съоръженията ще бъде увеличена земетръсната им устойчивост с по една степен съгласно европейските изисквания, обясни пред &quot;Сега&quot; проф. Костадин Топуров, който е участвал в изготвянето на предварителната експертиза за състоянието на виадуктите.</p>
<p>
	<strong>EVN и ЧЕЗ обещаха да отчитат електромерите по празниците</strong></p>
<p>
	<em>в. Сега</em></p>
<p>
	Енергоразпределителните дружества EVN и ЧЕЗ обещаха вчера да не спират отчитането на електромерите по време на майските празници и да спазят редовните си графици. Инкасаторите ще работят в дните от 1 до 4 май, уверяват от двете компании. За Великден у нас се натрупаха 6 поредни почивни дни.</p>
<p>
	При предишния подобен случай - около Коледа, компаниите си позволиха да удължат срока на отчитане и за някои клиенти той надхвърляше 40 дни. Това доведе до безпрецедентно високи сметки, които станаха и една от причините за масовите протести през зимата.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	