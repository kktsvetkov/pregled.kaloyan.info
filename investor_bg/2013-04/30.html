

	<div class="art">
		<div id="article_text" class="s4">
			
			
			<p>
	<strong>Свежа автоинвестиция от Германия</strong></p>
<p>
	<em>в. Капитал Daily</em></p>
<p>
	Новините за навлизащи чужди индустриални инвеститори в България напоследък са рядкост, но сега има такава с германски произход. Министерството на икономиката съобщи, че производителят на климатични системи Behr-Hella Thermocontrol (BHTC) ще изгради нов завод за авточасти, като първоначално в него ще бъдат вложени 42.5 млн. лв.</p>
<p>
	Германската BHTC ще започне строежа на своя завод през второто тримесечие на тази година. Предприятието ще се намира в Икономическа зона София &ndash; Божурище на площ от 70 декара. Очакванията са предприятието да започне да произвежда през следващата пролет с около 350 души персонал, а в него ще бъде изграден и развоен център.</p>
<p>
	<strong>Цените на цигарите скачат с 80 ст.</strong></p>
<p>
	<em>в. Стандарт</em></p>
<p>
	Цената на една кутия цигари ще скочи с между 69 и 80 стотинки през следващите 4 години, сочи анализ на Industry Watch. Поскъпването от 15-18% се дължи на ангажиментите на България към ЕС относно размера на акциза върху тютюневите изделия. Те предвиждат до началото на 2017 г. общият акциз върху цигарите у нас да бъде поне 60% от среднопретеглената продажна цена на дребно, като акцизът не трябва да бъде по-малко от 90 евро за 1000 цигари.</p>
<p>
	Пазарът в България ще бъде силно засегнат от новите задължителни увеличения на акцизите за тютюневите изделия, пише в доклада. Според анализаторите ефектът от регулацията ще се изрази в сближаване на цените на различните марки цигари.</p>
<p>
	<strong>Френски наплив, ако рекламираме старините</strong></p>
<p>
	<em>в. Стандарт</em></p>
<p>
	&quot;Всяко евро, което вложите в реклама, ще се връща всяка година у вас като 200 евро.&quot;Това са категорични представители на едни от най-големите френски туроператори, които гостуваха у нас по покана на председателя на Българската хотелиерска и ресторантьорска асоциация Благой Рагин.</p>
<p>
	&quot;Ако наистина искате да развивате туризма си като приоритетен сектор, задължително трябва да имате министерство на туризма, което да координира рекламата ви навън.&quot; Това обясни Абдел Кчук, който е отговорник на една от най-големите френски агенции и дълги години е промотирал ралито Париж-Дакар.</p>
<p>
	<strong>Изплащат пенсиите по-рано заради Великден</strong></p>
<p>
	<em>в. Стандарт</em></p>
<p>
	Поради големия брой почивни дни изплащането на пенсиите за месец май ще се извърши в съкратени срокове. Само за този месец в станциите на &ldquo;Български пощи&rdquo; ЕАД е създадена организация за изплащане на пенсиите от 7-ми до 15-ти май.</p>
<p>
	Изготвеният за това график за всяка пощенска станция ще бъде обявен предварително. Пенсионерите, които не успеят да вземат пенсията си до 15 май, могат да получат парите си в следващите работни дни до 20-ти май включително.</p>
<p>
	<strong>Остава ден за данъчните декларации</strong></p>
<p>
	<em>в. Новинар</em></p>
<p>
	Един работен ден остана за подаване на данъчните декларации, припомниха от Националната агенция за приходите (НАП).</p>
<p>
	От приходната администрация предупредиха, че който не се е отчел досега, може да се наложи да чака по опашки. Декларациите за облагане на доходите се подават до 30 април, а гражданите могат да ги подадат чрез интернет, ако имат електронен подпис.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	