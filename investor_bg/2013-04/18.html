

	<div class="art">
		<div id="article_text" class="s4">
			
			
			<p>
	<strong>Ново предприятие ще управлява завода за боклук</strong></p>
<p>
	в. Капигал Daily</p>
<p>
	Засега плановете на Столичната община са преливащите кофи за смет да изчезнат от пейзажа на града, като за тази цел трябва да бъде завършен и епичният завод за боклук в столицата. Интегрираната система от съоръжения за преработка на битови отпадъци е най-големият проект по оперативна програма &quot;Околна среда&quot; на обща стойност 360 млн. лв. Очаква се инсталациите да подобрят жизнената среда на около 1.63 млн. жители на столицата и да се осигури дълготрайно решение с управлението на отпадъците.</p>
<p>
	Цялото оборудване трябва да се управлява от общината, като тя няма право да го прехвърля на други лица, нито да променя неговата собственост. За тази цел местната управа има намерение да създаде &quot;Столично предприятие за третиране на отпадъци&quot; (СПТО), което да управлява интегрираната система.</p>
<p>
	<strong>Държавните фирми с лимит на депозитите</strong></p>
<p>
	в. Стандарт</p>
<p>
	Всяка държавна фирма да диверсифицира свободните си средства в повече от една банка. За целта може да се въведат лимити за парите, които се депозират в една финансова институция. Това обсъжда работната група, сформирана за да преразгледа условията, при които държавните дружества избират банката, в която да вложат свободните си средства.</p>
<p>
	&quot;Диверсификацията ще стане задължителна&quot;, заяви финансовият министър Калин Христов. Служебният премиер Марин Райков пък увери, че до края на мандата на служебното правителство междуведомствената работна група ще излезе с конкретни предложения. &quot;Тя работи бавно, защото не може да взима самоволни решения, те ще отговорят на доброто стопанисване на държавните дружества&quot;, каза Райков. Той посочи, че промените ще лежат върху три основни принципа - прозрачност, диверсификация и задължителност.</p>
<p>
	<strong>И за четвъртокласниците ще има целодневно обучение</strong></p>
<p>
	в. Сега</p>
<p>
	Четвъртокласниците в държавните и общинските училища ще могат да се обучават целодневно, но само при предварително заявено желание на родителите им. Другото условие е училищата да разполагат с необходимите условия. Това предвижда постановление на правителството, одобрено вчера. Промяната влиза в сила от учебната 2013/2014 г.</p>
<p>
	Въвеждането на целодневно обучение е една от мерките за намаляване броя на отпадащите ученици и повишаване на качеството на предлаганото образование. Общуването с възпитателите е от полза при подготовката и изявата на детето. Очаква се от новата възможност да се възползват около 32 000 деца, които наесен ще бъдат в IV клас.</p>
<p>
	<strong>Под 10% от стоките в големите вериги били български</strong></p>
<p>
	в. Сега</p>
<p>
	Едва между 7 и 9% от хранителните стоки в големите търговски вериги са произведени в България. Това обявиха вчера от Съюз &quot;Произведено в България&quot; и допълниха, че търговските практики, които големите вериги прилагат към българските производители, са довели до масови фалити на предприятия, особено в хранително-вкусовата промишленост. Според съюза от загубените 400 хил. работни места по време на последното управление 290 хил. са в български производствени предприятия.</p>
<p>
	Директорът на Българската агенция по безопасност на храните Йордан Войнов трябва да бъде освободен заради скандала с договора с частна фирма за дезинфекция по българо-турската граница. Това каза в прав текст вчера служебният министър-председател Марин Райков. Часове по късно д-р Войнов депозира оставката си.</p>
<p>
	<strong>Йордан Войнов си тръгва заради &quot;златната локва&quot;</strong></p>
<p>
	в. Сега</p>
<p>
	Скандалът избухна, след като неотдавна ексдепутатът Румен Петков разкри данни за фирмата &quot;Пи Еф Си&quot;, която печели при съмнителни обстоятелства конкурс за дезинфекция на автомобилите на граничните пунктове Капитан Андреево и Лесово. Това е станало на 12 март, ден преди смяната на правителството, а фирмата е регистрирана на 8 март. Веднага след разрастването на скандала земеделското министерство прекрати подписания от Йордан Войнов договор. Все още не е ясно дали това няма да струва сериозни неустойки. Прокуратурата се самосезира и започна проверка по случая.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@vairfgbe.ot" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	