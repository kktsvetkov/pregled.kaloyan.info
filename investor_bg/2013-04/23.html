

	<div class="art">
		<div id="article_text" class="s4">
			
			
			<p>
	<strong>Citigroup ще пласира облигациите на БЕХ</strong></p>
<p>
	<em>в. Капитал Daily</em></p>
<p>
	Citigroup ще организира рефинансирането на заема на НЕК към BNP Paribas. Това става ясно от обявление на Българския енергиен холдинг (БЕХ). Международната банка първо ще трябва да осигури до 21 май краткосрочен кредит от 195 млн. евро, а после ще трябва да пласира облигации до 250 млн. евро.</p>
<p>
	Няма информация кога ще бъде подписан договорът, но вероятно е въпрос на дни. Така е почти сигурно, че държавният холдинг ще успее да се вмести във времето до падежирането на заема, който енергийната компания изтегли за проекта &quot;Белене&quot;.</p>
<p>
	<strong>Засичат показанията на топломерите</strong></p>
<p>
	<em>в. Новинар</em></p>
<p>
	Топлинните счетоводители започват да засичат показанията на топломерите в жилищните сгради. След това ще се направят изчисления, които да покажат каква е точната сума, която дължат абонатите за парно и топла вода.</p>
<p>
	Изравнителните сметки ще са близки с тези, които са получени миналата година, твърдят специалистите.<br />
	Те се очакват през юли, като след това ще тече срок, в който могат да се обжалват. След това може да се стигне до преизчисления на фактурите.</p>
<p>
	<strong>Митничари задържаха пчелни пити и цигари във въглища за 1 млн. лв.</strong></p>
<p>
	<em>в. Новинар</em></p>
<p>
	Със страхотен удар, макар и доста нестандартен, се отличиха митничарите от Капитан Андреево. Броени часове преди националния протест на пчеларите служителите на граничния ни пункт с Турция са задържали 213 пчелни пити с мед, 1133 парфюма и тоалетни води. В ранните сутрешни часове на неделния ден на митническия пункт Капитан Андреево пристигнал товарен микробус, който пътувал от Турция за Англия.</p>
<p>
	Шофьорът, 32-годишен лондончанин, и спътникът му &ndash; български гражданин, представили документи за превозваната стока. При сканиране на товара обаче митничарите се усъмнили, че между описа и реалното съдържание на кашоните има разминаване.</p>
<p>
	<strong>Три компании в битка за нов завод в Кърджали</strong></p>
<p>
	<em>в. Новинар</em></p>
<p>
	Три компании ще се борят да строят нов цинков завод в Кърджали. Проектът се ръководи от фирма &bdquo;Хармони 2012&rdquo;, която миналата година купи част от фалиралия Оловно-цинков комплекс в града. Идеята е да се изгради ново предприятие, което да замени остарелите мощности от съществуващото.</p>
<p>
	В момента на глава от населението в България производството на олово и цинк е на едно от първите места, пише руското електронно издание &rdquo;Минпром&rdquo;.</p>
<p>
	<strong>Фермери: Има спекула с агнешкото</strong></p>
<p>
	<em>в. Стандарт</em></p>
<p>
	Прекупвачи и търговци на агнешко месо спекулират с цената преди празниците и си слагат близо 100% печалба за сметка на производителите и потребителите, алармира председателят на Националната овцевъдна асоциация Бисер Чилингиров. Пред БНР той поясни, че в момента от фермите се изкупува на 4 до 5 лева агнешко месо. А реалната себестойност е 7-8 лева в зависимост от фермата.</p>
<p>
	В магазинната мрежа би трябвало да се продава агнешкото на 9 лева, смята Чилингиров. По думите му по празниците цената може да достигне и от 12 до 15 лева, но няма причини да е повече от 15 лева.</p>
<p>
	<strong>Изнасяме строителни материали за Катар</strong></p>
<p>
	<em>в. Стандарт</em></p>
<p>
	Възможностите за износ на строителни материали за Катар обсъдиха в Доха вицепремиерът Екатерина Захариева и министърът на общините и планирането на Катар шейх Абдулрахман бин Халифа Ал-Тани.</p>
<p>
	Кои са родните компании, които биха могли да доставят компоненти за строителството в Катар, е поискал да узнае арабският държавник. Шейхът е потвърдил, че българският бизнес е желан партньор и родните строители могат да работят под различни форми в емирството. По време на официалната визита Камарата на строителите е открила в Доха и свое постоянно представителство.</p>
<p>
	<strong>България е последна по имуществени застраховки</strong></p>
<p>
	<em>в. Сега</em></p>
<p>
	Страната ни е на последно място по дял на застраховани имоти в Централна и Източна Европа. Това става ясно от проучване, публикувано вчера в чешкия новинарски сайт novoya.com. Данните показват, че застраховка на недвижимото си имущество правят едва 7% от собствениците на жилище в България.</p>
<p>
	Като цяло имуществените полици не се радват на особено голям интерес в балканските страни. В Хърватска и Сърбия например само около десетина процента от гражданите застраховат собствеността си. По-голям успех сегментът бележи на румънския пазар, но изглежда и северната ни съседка губи интерес към този вид полици. През 2012 г. застрахованите имоти там са били с 35% по-малко в сравнение с предходната година.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	