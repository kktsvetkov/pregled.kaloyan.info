

	<div class="art">
		<div id="article_text" class="s4">
			
			
			<p>
	<strong>Бойко ще става президент</strong></p>
<p>
	в. Стандарт</p>
<p>
	Бойко Борисов ще бъде кандидат за президент на следващите избори. Това обяви самият той на среща със симпатизанти в Смолян. &quot;На първия ред стоят 15- 20- годишни и на следващите избори ще гласуват за мен за президент&quot;, обяви Борисов.</p>
<p>
	&quot;Цветанов не е с мен, защото замина за Берлин&quot;, информира експремиерът и предупреди &quot;политиците да си мерят приказките, защото след 12 май ще дойдат да си говорят с мен&quot;. По-късно от пресцентъра на партията съобщиха, че Цветанов е на работна визита в Берлин по покана на фондация &quot;Конрад Аденауер&quot;.</p>
<p>
	<strong>Губим 240 млн. евро от акцизи заради директива на ЕС</strong></p>
<p>
	в. Стандарт</p>
<p>
	С между 110 и 240 млн. евро ще паднат приходите от акцизи в хазната, ако Европейският съюз приеме Директивата за тютюневите изделия.<br />
	Тези изчисления са на международната компания Roland Berger Strategy Consultants по поръчка на &quot;Филип Морис Интернешънъл&quot;.</p>
<p>
	Както е известно, Брюксел напредва в посока приемането на нова регулация относно тютюневите изделия. Тя предвижда пълна забрана както на ментоловите, така и на тънките (slim) цигари. Освен това директивата залага и уеднаквяване на всички опаковки на цигарени изделия, като те ще трябва да се продават без лого на компанията производител и със здравно предупреждение, заемащо 75% от повърхността на цигарената кутия.</p>
<p>
	<strong>Цеховете с 10% по-малко за ток</strong></p>
<p>
	в. Стандарт</p>
<p>
	След 1 юли, когато потребителите на ток средно напрежение вече няма да купуват енергия на регулирани цени, сметките им ще паднат с между 5 и 10%. Това ще стане, ако си намерят енергия от търговец, обясни управителят на &quot;Фреа Трейдинг&quot; Калоян Кънев.</p>
<p>
	На свободния пазар потребителите на средно напрежение, като малки фабрики и цехове, ще могат да договорят с търговеца цената на необходимия им ток.<br />
	В момента цената е с 5-10%, а понякога и до 15% по-ниска спрямо тази на регулирания пазар. Към нея обаче ще трябва да се добави и цената за достъп и пренос, която е фиксирана и се плаща за мрежата на ЕРП-тата. Така крайната сметка на такива фирми ще падне между 5 и 10 на сто, обясни Кънев.</p>
<p>
	<strong>Данъчните и Сметната палата почват проверка на дарителите на партиите</strong></p>
<p>
	в. Сега</p>
<p>
	Сметната палата и НАП започват щателна проверка на всички дарители на партии след предсрочния парламентарен вот на 12 май. Според последните промени в Изборния кодекс, приети с гласовете на ГЕРБ и 5-има от левицата, двете институции вече ще засичат дали доходите на дарилите над 1000 лв. им позволяват да отделят такава сума от семейния си бюджет. Проверката ще обхваща периода от провеждането на предходните избори, т.е. 5 юли 2009 г., до деня на подаване на съответната декларация.</p>
<p>
	<strong>Бившият шеф на ДКЕВР издал лиценз за търговия с ток в конфликт на интереси</strong></p>
<p>
	в. Сега</p>
<p>
	Комисията за предотвратяване и установяване на конфликт на интереси установи конфликт на интереси по отношение на бившия председател на ДКЕВР Ангел Семерджиев, съобщиха от комисията.</p>
<p>
	Разследването е започнало след самосезиране на Комисията от 19.02.2013г. по публикации в медиите. От събраните в хода на производството доказателства се установи, че Ангел Семерджиев е издал лицензия за търговия с електрическа енергия в полза на &quot;Проенерджи Трейд&quot; ООД за срок от 10 години.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@vairfgbe.ot" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	