

	<div class="art">
		<div id="article_text" class="s4">
			
			
			<p>
	<strong>Поредна сделка за &quot;Кремиковци&quot;</strong></p>
<p>
	<em>в. Капитал Daily</em></p>
<p>
	Бившият металургичен соцгигант &quot;Кремиковци&quot; отново ще смени собственика си. Комбинатът не работи от години, а самата компания беше обявена във фалит, земята и сградите купени, а голяма част от машините бяха нарязани на скрап от сегашния притежател на активите. Сега предстои нова смяна на собствеността, която се вижда от съобщение до Комисията за защита на конкуренцията. В него фирмата &quot;Крис мит&quot; уведомява за намерението си да придобие 100% от капитала на собствениците на активите &quot;Елтрейд къмпани&quot;, &quot;Надин металс трейд&quot; и &quot;Валпет консулт&quot;.</p>
<p>
	За планове за продажба на остатъците от &quot;Кремиковци&quot; се заговори преди няколко месеца. Съобщението до антимонополното ведомство е сигнал, че сделката е договорена и ще се случи, като се мине през продажба на самия собственик. Цената не се обявява, но според два независими източника на &quot;Капитал Daily&quot; тя е между 180 и 200 млн. евро. Това е повече от сумата, която &quot;Елтрейд&quot; плати преди две години за активите, въпреки че голяма част от тях бяха продадени като метални отпадъци, а производство въобще няма. Купувачът също е странен - фирмата е с миниатюрен оборот от 7 хил. лв. през 2011 г. и е с мажоритарен собственик със съдебно минало (виж карето). Според повечето представители на металургичния сектор новият собственик е свързан отново с Първа инвестиционна банка (ПИБ), която финансира първата покупка на активите. Доказателства за връзката обаче липсват, а от банката не коментираха.</p>
<p>
	<strong>&quot;Фраймонд България&quot; е новият собственик на Mall Pleven</strong></p>
<p>
	<em>в. Капитал Daily</em></p>
<p>
	Дружеството &quot;Фраймонд България&quot;, свързано с &quot;Феста холдинг&quot;, е купувачът на Mall Pleven. Търговският център бе продаден на публичен търг заради необслужван кредит към Райфайзенбанк - България. Сделката вече е вписана в имотния регистър, след като изтече 7-дневния срок за обжалване.</p>
<p>
	Наддаването за мола се състоя на 9 април при начална цена от 10.6 млн. лв. без ДДС. Участваха две компании, а победителят спечели търга с оферта от 13 млн. лв. По негово настояване частният съдебен изпълнител Татяна Кирилова, която организира продажбата, тогава не разкри името му. Сега то се вижда в имотния регистър.</p>
<p>
	<strong>Отложиха по-евтината вода за София за след изборите</strong></p>
<p>
	<em>в. Сега</em></p>
<p>
	Поевтиняване на водата в столицата с около 4% предвижда ДКЕВР, стана ясно от думите на шефката на регулатора Евгения Харитонова. Подобно решение обаче би могло да бъде взето само ако комисията има правен механизъм да го одобри, след като вчера &quot;Софийска вода&quot; изтегли искането си за вдигане на цената с 14 на сто. Това допълнително ще проточи процедурата и най-вероятно новите цени на водата ще станат ясни след изборите.</p>
<p>
	Въпреки че за вчера бе насрочено открито обсъждане на новите цени, от &quot;Софийска вода&quot; не сметнаха за нужно да изпратят свой представител. Единствено бяха изпратили писмо, в което заявяват оттегляне на предложението си за голямото поскъпване. В него от дружеството обясняват, че не искат да присъстват на заседание за цените на водата в предизборен период, което допълнително да доведе до политизиране на ситуацията.</p>
<p>
	<strong>Омбудсманът поиска аптеки в отдалечените села</strong></p>
<p>
	<em>в. Сега</em></p>
<p>
	Институциите трябва да намерят ефективен механизъм за осигуряване на достъп до лекарства на хората в малки и трудно достъпни населени места, в които няма аптека, заявява националният омбудсман Константин Пенчев в становище, изпратено до премиера, здравния министър и съсловните организации на фармацевтите и лекарите.</p>
<p>
	&quot;Споделям разбирането, че не може да се толерират практики за предоставяне на лекарства на населението, които са извън нормативно установените. Това неминуемо поставя под съмнение качеството на предлаганата услуга. Заедно с това обаче трябва да има ефективен механизъм, който да гарантира на хората правото на достъп до лекарства&quot;, категоричен е Пенчев. Той предупреждава, че липсата на такъв застрашава живота и здравето на хората. По данни на Българския фармацевтичен съюз в 13% от общините достъпът на хората до лекарства е затруднен.</p>
<p>
	<strong>Търг за мола в Банско</strong></p>
<p>
	<em>в. Стандарт</em></p>
<p>
	Продават мола в Банско. Търгът за продажба по реда на закона за особените залози е насрочен от Банка Пиреос България за 15 май. Молът има разгърнта застроена площ от 5657 кв. м и се намира до началната станция на кабинковия лифт. Минималната цена в търга е 2,51 млн. евро без ДДС. Инвестициите за построяването на МОЛ-а в Банско бяха малко над 5 млн. евро, а инвеститор беше смесеното българо-американско дружество &quot;Банско Привилидж Ризорт&quot; ООД.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.vinabin@vairfgbe.ot" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	