

	<div class="art">
		<div id="article_text" class="s4">
			
			
			<p>
	<strong>Служебният кабинет обявява в понеделник къде са парите на държавните дружества</strong><br />
	В. &bdquo;Сега&rdquo;</p>
<p>
	Служебният кабинет ще изпълни поетия ангажимент за въвеждане на нови правила за управление на парите на държавните дружества. Проектът на постановление ще бъде публикуван в понеделник за обществено обсъждане, обяви след вчерашното заседание на кабинета премиерът Марин Райков. От думите му се разбра, че наред с проекта на новите правила ще бъде оповестена и информация за настоящото разпределение на капиталите на държавните дружества. &quot;В този документ ще видите и определена информация, вероятно това е информацията, която търсите от самото начало&quot;, заяви Райков.&nbsp;Прокуратурата не изключва възможността да повдигне обвинения на бившия вътрешен министър Цветан Цветанов за незаконното подслушване в МВР, стана ясно от думите на зам. главния прокурор Борислав Сарафов.</p>
<p>
	<strong>Прокуратурата може и да обвини Цветанов</strong><br />
	В. &bdquo;Сега&rdquo;</p>
<p>
	&quot;За прокуратурата няма свещени крави&quot;, заяви той и отхвърли обвиненията на Цветанов, че прокуратурата се е включила в предизборната кампания, с думите: &quot;Ние не можем да избираме кога да работим по едно дело, не можем да се съобразяваме с кампанията, не може делото да стои на трупчета, образно казано&quot;. Кандидат-депутатите са без имунитет между изборния ден и обявяването на изборните резултати, а според някои юристи - и до полагането на клетва като народни представители. Ако прокуратурата има намерение да повдига обвинение на бившия МВР шеф, вероятно ще изчака този период.</p>
<p>
	<strong>Магистрала &quot;Марица&quot;: Предупреждението</strong><br />
	В. &bdquo;Капитал Daily&rdquo;</p>
<p>
	След поредната проверка, която показа сериозно изоставане в строителството на магистрала &quot;Марица&quot; между Димитровград и Харманли (лот 2), пътната агенция излезе с ултиматум към изпълнителя: ако работата не бъде подновена до две седмици, договорът ще бъде прекратен. Заканата звучи сериозно предвид факта, че до момента са приключени едва 38% от строителните работи, а отсечката трябва да бъде предадена през август. В същото време компании, ангажирани на обекта, твърдят, че работата е спряла още миналото лято. Така, ако изпълнителят &ndash; обединение &quot;Марица хайуей&quot;, не поднови скоро работа по пътя Димитровград - Харманли, е възможно серията ударно магистрално строителство от последните години да бъде разбита с развален договор.</p>
<p>
	<strong>Губим &euro;240 млн. акцизи заради директива на ЕС</strong><br />
	В. &bdquo;Стандарт&rdquo;</p>
<p>
	С между 110 и 240 млн. евро ще паднат приходите от акцизи в хазната, ако Европейският съюз приеме Директивата за тютюневите изделия. Тези изчисления са на международната компания Roland Berger Strategy Consultants по поръчка на &quot;Филип Морис Интернешънъл&quot;. Както е известно, Брюксел напредва в посока приемането на нова регулация относно тютюневите изделия. Тя предвижда пълна забрана както на ментоловите, така и на тънките (slim) цигари.</p>
<p>
	<strong>Без родопски агнета за Великден</strong><br />
	В. &bdquo;Стандарт&rdquo;</p>
<p>
	Великденската трапеза ще мине без родопски агнета. Малкото останали овчари в района на Смолян предпочитат да пуснат животните си на лятна паша, отколкото да ги продават на безценица. Това заяви Рашко Кехайов, председател на сдружението на овцевъдите в Родопите, което за последните 5 години от 70 овцевъди се стопи на 15. Повечето от тях отглеждат между 200 и 300 овце, само двама в цялата област имат стада с над 500 животни. Голяма част са пред дилемата да разпродадат всичко и да изколят животните.Няма търсене на родопски агнета, а ако изобщо прекупвачите дойдат на място, предлагат цена от 4,50 лв. до 4,70лв. на кг живо тегло. Това означава направо да им ги подарим, защото под 6 лв. на килограм ние сме на пълна загуба, заяви и Даниела Чакърова от чепеларското село Проглед, която има стадо от 270 овце.</p>
<p>
	<strong>Изплащат в по-кратък срок пенсиите за май</strong><br />
	В. &bdquo;Новинар&rdquo;</p>
<p>
	Пенсиите за месец май ще бъдат изплащани в по-кратък срок. Причината е големият брой почивни дни около празниците. Това съобщиха от Националния осигурителен институт (НОИ). Така в станциите на пощите по места пенсиите ще се изплащат от 7 до 15 май. Графикът на работата на отделните пощенски станции ще бъде изготвен допълнително.</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	