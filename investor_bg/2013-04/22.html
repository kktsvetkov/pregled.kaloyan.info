

	<div class="art">
		<div id="article_text" class="s4">
			
			
			<p>
	<strong>Сделка за милиардите на &quot;Доверие&quot;</strong></p>
<p>
	<em>в. Капитал Daily</em></p>
<p>
	След като вече години КТБ концентрира свободния ресурс на държавните фирми и чрез тях увеличи почти до монополно положението си в медиите, а свързани с нея компании участваха в почти всяка голяма корпоративна сделка (&quot;Булгартабак&quot;, БТК, мултиплексите, &quot;Техномаркет&quot; и т.н.), сега мажоритарният й собственик Цветан Василев иска да купи най-големия пенсионен фонд в страната - &quot;Доверие&quot;. Чрез покупката той опитва да спаси банката от предстоящото изтегляне на държавни средства, защото придобитите фондове могат да инвестират заместващо в неговия бизнес.</p>
<p>
	Огромният риск обаче е, че придобиването на &quot;Доверие&quot; ще създаде опасност голяма част от парите на бъдещите пенсионери да бъдат прелети към акции и облигации на свързани с Василев компании. Схемата вече е факт в голяма част от пенсионните дружества, които са собственост на български финансови групи, и изтеглянето на чуждия собственик на най-голямата осигурителна компания само ще задълбочи проблема с качеството на пенсионните &quot;портфейли&quot;.</p>
<p>
	<strong>Близо 64 млн. евро идват от гурбетчиите ни</strong></p>
<p>
	<em>в. Новинар</em></p>
<p>
	Близо 64 000 000 евро са превели през февруари на близки и роднини у нас сънародниците ни зад граница.<br />
	Само за първите два месеца на новата година гурбетчиите са изпратили в страната 122,9 млн. евро, като през януари по сметките на роднини те са превели 59 млн. евро, а през февруари 63,9 млн. евро. За 2012 г. сънародниците ни, живеещи зад граница, са изпратили у нас близо 800 000 000 евро, което е три пъти повече от чуждестранните инвестиции.</p>
<p>
	<strong>Пролетта събуди кредитирането</strong></p>
<p>
	<em>в. Стандарт</em></p>
<p>
	Пролетният дъжд отми ръждата, сковала банковото кредитиране. Струпването на празници като Цветница, Великден, както и сезонът на абитуриентските балове мотивираха все повече българи да теглят потребителски кредити от банките, показа проверка на &quot;Стандарт&quot;.</p>
<p>
	&quot;За по-малко от месец и половина (от 1-ви март до 12-ти април) сме отпуснали повече кредити, отколкото за първите два месеца на годината&quot;, коментира Евтимиос Зоис, началник &quot;Потребителско кредитиране&quot; в Пощенска банка. По думите му, до този момент обемът на отпуснатите кредити надвишава с повече от 50% постигнатите резултати през същия период на миналата година.</p>
<p>
	<strong>Битка за 6 млрд. оборот</strong></p>
<p>
	<em>в. Стандарт</em></p>
<p>
	Веригите въртят оборот от 6 млрд. лв. годишно. Над половината от търговията в браншове като хранителна промишленост, козметика и други, минава през големите магазини, твърди Лукан Луканов, председател на съюза &quot;Произведено в България&quot;. Според веригите обаче техният пазарен дял е около 30 на сто. Бизнесът смята, че като търговски обекти е възможно да са една трета от всички, но със сигурност като оборот нещата са далеч по-различни.</p>
<p>
	Замерянето с цифри, факти и обвинения за дискриминация на веригите спрямо нашите доставчици започна с пълна сила още преди повече от година.</p>
<p>
	<strong>&bdquo;Лукойл&ldquo; се оплака от Ваньо Танов</strong></p>
<p>
	<em>в. Стандарт</em></p>
<p>
	&bdquo;Лукойл Нефтохим Бургас&quot; изпрати сигнал до финансовия министър срещу ръководството на Агенция &bdquo;Митници&quot;. Позицията е в отговор на прессъобщение на митниците, което според компанията внушава, че от рафинерията незаконно са източвани огромни количества горива.</p>
<p>
	&bdquo;Ръководителят на Агенция &quot;Митници&quot; в България продължава своя кръстоносен поход срещу най-голямата компания в България, като използва всеки повод, включително своята и на служителите си некомпетентност, за да нанася удар върху името и престижа на компания без всякакви основания&quot;, се казва в съобщение на &bdquo;Лукойл&quot; до медиите.</p>
<p>
	<strong>Калин Христов: Изборите забавят икономиката</strong></p>
<p>
	<em>в. Стандарт</em></p>
<p>
	Политическата обстановка в страната е забавила икономиката, но след изборите се очаква тя да започне да се възстановява, така че да стигне очаквания ръст от 1%, смята служебният финансов министър Калин Христов. По думите му,&nbsp; няма опасност от неизпълнение на бюджета за тази година. Той успокои, че фискалният резерв е 5,3 млрд. лева и няма да падне под законовия минимум.</p>
<p>
	Христов обяснява, че политическият цикъл неизбежно забавя икономическата активност от гледна точка най-вече на инвестициите, но влияе и на потреблението. Когато хората се чувстват несигурни, отлагат или потискат потреблението си и това се вижда в данните, каза Христов, цитиран от Дарик радио.</p>
<p>
	<strong>Фирмите за зимно почистване получили по-големи глоби</strong></p>
<p>
	<em>в. Сега</em></p>
<p>
	Въпреки меката зима поддържането на републиканските пътищата от началото на ноември до края на февруари е струвало 36 млн. лв. Фактурите за март все още не са обработени, съобщиха от пътната агенция. Бюджетът за зимно поддържане за този сезон бе 55 млн. лв. Спестените средства от зимното чистене ще се прибавят към 30-те млн. лв. за аварийното изкърпване и текущо поддържане на пътищата. То вече започна на 1 април.</p>
<p>
	Въпреки че имаха по-малко работа, този зимен сезон почистващите фирми са наказани с по-високи глоби спрямо миналата година. До февруари фирмите са санкционирани с 1.1 млн. лв. от АПИ. За сравнение миналата зима санкциите бяха 820 хил. лв. От пътната агенция отказаха засега да кажат колко е струвало чистене по области и кои фирми са с най-големи глоби.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	