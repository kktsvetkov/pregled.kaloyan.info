

	<div class="art">
		<div id="article_text" class="s4">
			
			
			<p>
	<strong>Борба за &quot;златната&quot; локва</strong></p>
<p>
	<em>Капитал Daily</em></p>
<p>
	По-малко от месец издържа един от най-съмнителните договори на агенцията по храните. Процедурата беше задвижена в последните дни на кабинета &quot;Борисов&quot; и бързо, непрозрачно и с недоказано основание държавата прехвърли на малка току-що регистрирана софийска фирма дейността по дезинфекция на турската граница.</p>
<p>
	Така дружеството можеше да получи приход от няколко милиона лева годишно срещу организиране на евтина и проста дейност, позната в транспортния сектор с кодовото име &quot;златния гьол&quot;. След критики на политици и въпроси на медии в четвъртък изпълнителният директор на агенцията по храните Йордан Войнов обяви пред БНР, че договорът ще бъде прекратен. Така след шум сделката я няма, но и никой няма да поеме отговорност за сключването ѝ.</p>
<p>
	<strong>&quot;Поумняването&quot; на един пазар</strong></p>
<p>
	<em>в. Капитал Daily</em></p>
<p>
	&quot;Защото е модерен&quot;, &quot;защото е удобен&quot;, &quot;защото е умен&quot;, &quot;защото може много неща&quot;, &quot;защото ми трябва&quot;, &quot;за да си чета пощата и да намирам неща в интернет&quot;, или &quot;защото е черен, плосък и елегантен&quot;. Това са само част от обясненията на хората защо са си купили смартфон. Проникването на новите устройства сред населението видимо се увеличава непрекъснато.</p>
<p>
	Още по-видимо навлизането им се насърчава от мобилните оператори, които имат нужда от по-голям пазар, за да успеят да подсигурят промяната на бизнес модела, най-общо формулирана като преход от пренос на глас към пренос на данни. Колко точно обаче са продадените смартфони? През кои търговски канали? Кои са водещите марки? Какъв тип са потребителите на смартфоните и за какво ги използват? Отговор на тези въпроси за момента не може да бъде получен нито от мобилните оператори, нито от търговците, които най-откровено отказват да предоставят тази информация.</p>
<p>
	<strong>Войнов прекратява договора с фирмата на &quot;Капитан Андреево&quot;</strong></p>
<p>
	<em>в. Стандарт</em></p>
<p>
	Агенцията по храните ще прекрати договора с частната фирма, която извършва дезинфекцията на превозните средства на граничния пункт &quot;Капитан Андреево&quot;, обяви пред БНР директорът на институцията Йордан Войнов.   Както агенция Стандарт Нюз съобщи в сряда бившият вътрешен министър Румен Петков заяви, че се извършва сериозна злоупотреба с държавна власт и компанията печели по половин милион лева месечно. Той обяви, че ще сезира главния прокурор с искане да се проверят обстоятелствата около възлагане на обществената поръчка.</p>
<p>
	<strong>Икономическият министър: Енергетиката е болна</strong></p>
<p>
	<em>в. Стандарт</em></p>
<p>
	Състоянието на българската енергетика е много тревожно &ndash; тя е тежко болна и функционира под стрес. Такава оценка направи пред бТВ икономическият министър Асен Василев. Въпреки констатацията си обаче, той наблегна на прогнозата, че криза в сектора няма да има.</p>
<p>
	  По повод намаленото с 50% производство на АЕЦ &bdquo;Козлодуй&rdquo; министърът успокои, че и миналата година тази мярка е била наложена по чисто &bdquo;сезонни&rdquo; причини.  &bdquo;Заради дъждовете и налагащото се изпразване на язовирите, които са пълни и съответно има голямо производство на ВЕЦ-овете &ndash; възможно най-евтиният за потребителите ток. Има наблюдателен център, който денонощно следи язовирите - нямаме аларми за опаснот от преливане&rdquo;, увери още Василев.</p>
<p>
	<strong>Колапс на енергийната система до дни</strong></p>
<p>
	<em>в. Стандарт</em></p>
<p>
	Енергийната система ще колабира всеки момент - въпрос на дни или седмици е. Това заяви енергийният експерт Стефан Гамизов пред Нова телевизия.  &quot;Това не значи, че ще има режим на тока. Означава, че НЕК ще се устреми към фактически фалит.</p>
<p>
	Следващото правителство ще трябва да вдига цените на тока или да взема заеми, за да спаси държавната компания. Причината са измамите в енергетиката - енергийната мафия, за която говоря отдавна&quot;, добави той.</p>
<p>
	<strong>Бизнесът изпраща безработни в Испания</strong></p>
<p>
	<em>в. Новинар</em></p>
<p>
	Бизнесът изпраща безработни млади хора в Испания. Младежи от цялата страна ще посетят област Валенсия. Десетте младежи са одобрени от общо 50 кандидати от регионалните търговски палати в Хасково, Стара Загора и Търговище.<br />
	Те ще се запознаят с условията и възможностите за създаване на собствен бизнес в Испания. Част от парите за &bdquo;търговското проучване&rdquo; са по европрограма.</p>
<p>
	<strong>Износът за Русия ни е донесъл 1,1 млрд. лв.</strong></p>
<p>
	<em>в. Новинар</em></p>
<p>
	Износът от България за Русия е донесъл около 1,1 милиарда лева приходи за изминалата година. Това заяви главният секретар на Българската търговско-промишлена палата Васил Тодоров.</p>
<p>
	&ldquo;Износът от България за Русия като най-сериозен дял включва медикаменти, части за автомобили, хладилници, фризери и друго оборудване в по-малки количества, вина&quot;, обясни експертът.&nbsp;По думите му всичко това показва, че има потенциал за развитие на икономическите отношения на двете страни и по-специално в сферата на индустрията.</p>
<p>
	<strong>Хазяите подават нови декларации</strong></p>
<p>
	<em>в. Новинар</em></p>
<p>
	Наемодателите вече ще трябва да декларират дължимите си авансови вноски в нова декларация. Документът ще се подава три пъти годишно, като за четвъртото тримесечие не е необходимо да се подава декларация.</p>
<p>
	Ако отдавате недвижимо имущество под наем на физическо лице, за доходите, получени през месеците януари, февруари и март тази година, трябва да подадете новата декларация (образец 4001) и да платите дължимия авансов данък до 30 април 2013 г.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	