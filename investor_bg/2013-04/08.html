

	<div class="art">
		<div id="article_text" class="s4">
			
			
			<p>
	<strong>Единната данъчна сметка продължава да затруднява бизнеса</strong></p>
<p>
	<em>в. Капитал Daily</em></p>
<p>
	Няколко месеца след като беше въведена, единната единна сметка за данъци и осигуровки продължава да създава главоболия на бизнеса. Това показва проверка на &quot;Капитал Daily&quot; сред счетоводната гилдия.</p>
<p>
	Промяната е от началото на годината, а целта й беше да направи администрирането на задълженията към държавата по-лесно, като се премахне част от бюрокрацията около този процес (всички плащания да стават с единно платежно нареждане) и се намалят разходите за банкови такси. Уви, към момента изглежда, че ситуацията продължава да носи повече негативи, отколкото ползи за бизнеса. И докато една част от проблемите са свързани с грешки, допуснати от самите фирми в миналото, друга е по-скоро плод на не добре работещ софтуер на приходната администрация.</p>
<p>
	<strong>Бавно събуждане на икономиката</strong></p>
<p>
	<em>в. Капитал Daily</em></p>
<p>
	Поне още три години българската икономика ще продължава да расте бавно и ще е далеч от нивата, които постигаше преди кризата. Причините са комплексни.</p>
<p>
	От една страна - възстановяването на европейската икономика продължава да е несигурно, а до голяма степен от него зависи и развитието на българския износ, както и една част от потока на преки чуждестранни инвестиции. От друга - очакванията са за бавно възстановяване на пазара на труда в страната, а това означава и слабо вътрешно търсене. Така изглежда, че двигателите, които могат да генерират ръст на икономиката, ще продължат да работят на ниски обороти.</p>
<p>
	<strong>ЕБВР даде 40 млн. евро на София Мед</strong></p>
<p>
	<em>в. Стандарт</em></p>
<p>
	Европейската банка за възстановяване и развитие (ЕБВР) отпуска дългосрочен заем от 40 млн. евро на металообработващата фирма &quot;София Мед&quot;, която е част от гръцката &quot;Виохалко груп&quot;.</p>
<p>
	Средствата са предназначени за оборотен капитал и за финализиране на ключови инвестиции, съобщиха от международната финансова институция. Част от финансовия пакет в размер на 10 млн. евро ще отиде за подобряване на енергийната ефективност и ще помогне на компанията да достигне най-добрите международни практики и да се ориентира към производство на стоки с висока добавена стойност.</p>
<p>
	<strong>Държавата на икономичен режим</strong></p>
<p>
	<em>в. Стандарт</em></p>
<p>
	Държавата мина на икономичен режим. Освен орязването на разходи по министерства, за да се съберат пари за бедните, служебният министър на финансите Калин Христов направи някои ревизии и в бюджета. 400 млн. лева по-малко приходи от планираното ще постъпят в хазната през 2013 година.</p>
<p>
	Спадът ще се отрази на разходите за инвестиции, които държавата беше заложила в бюджета. Това предвижда средносрочната прогноза за периода 2012-2014 година, публикувана на сайта на Министерството на финансите. Според очакванията на финансовото ведомство приходите в хазната през настоящата година ще се свият с 400 млн. лева спрямо предварително заложеното до 30,192 млрд. лева. Намалението в постъпленията ще дойде от по-ниски приходи от ДДС (70 млн. по-малко), акцизи (-150 млн. лв.) и европейски фондове (-180 млн. лв.).</p>
<p>
	<strong>Режат европарите за зелен ток</strong></p>
<p>
	<em>в. Стандарт</em></p>
<p>
	Зелени електроцентрали вече няма да могат да се правят с европари по Програмата за развитие на селските райони. Това предвижда индикативният график за прием на проекти, публикуван на страницата на земеделското министерство.</p>
<p>
	В него изрично е посочено, че по мярката, по която досега приоритетно се подпомагаше изграждането на еко електроцентрали, няма да се приемат предложения за създаване на нови възобновяеми енергийни източници и по-специално фотоволтаици. Така парите, предвидени по мерки 311 и 312 на селската програма, ще бъдат разпределени за създаване на друг тип микропредприятия или туристически атракции в малките общини. Приемът на заявления стартира веднага след Великден.</p>
<p>
	<strong>Консултанти предлагат нов фонд за &quot;зелени&quot; заеми за общините</strong></p>
<p>
	<em>в. Сега</em></p>
<p>
	Нов фонд, който да дава облекчени заеми на общините, кандидатстващи с проекти по новата програма &quot;Околна среда&quot; 2014-2020, предлага Асоциацията на консултантите по европейски програми.</p>
<p>
	Вариант е да се използва съществуващият фонд ФЛАГ, който финансира местните власти. Наличните му средства обаче са около 100 млн. лева и са крайно недостатъчни&quot;, смята Теодора Павлова от ръководството на асоциацията. За целта към него могат да бъдат пренасочени целево ресурси от европрограмата за екология за следващия програмен период.</p>
<p>
	<strong>Визовият режим пречка за руските инвестиции у нас</strong></p>
<p>
	<em>в. Новинар</em></p>
<p>
	Визовият режим е основната пречка за руските инвестиции у нас. Това стана ясно от думите на главния секретар на Българската търговско-промишлена палата (БТПП) Васил Тодоров. Според данните през миналата година точно 597 504 руски туристи са посетили страната ни. Според Тодоров обаче, ако се премахне или облекчи визовият режим за руснаците, броят им би се увеличил.</p>
<p>
	Тодоров е убеден, че покачването на туристическия поток от Русия ще е голям плюс за българската икономика, за бизнеса в сферата на индустрията и селското стопанство.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	