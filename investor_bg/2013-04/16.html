

	<div class="art">
		<div id="article_text" class="s4">
			
			
			<p>
	<strong>Над две трети от работещите са със заплати до 1000 лв.</strong></p>
<p>
	<em>в. Капитал Daily</em></p>
<p>
	Свръхоблагането на високите доходи, каквото обещават някои партии в предизборните си платформи няма да проработи в България, защото такива почти не се получават. Общо 83% от работещите на трудов договор са със заплати до 1000 лв. Други почти 17% са с доходи по трудов договор до максималния осигурителен доход, който е 2200 лв. Едва под един процент са със заплати над 2200 лв.</p>
<p>
	Това показва справка, с която разполага &quot;Капитал Daily&quot;. Данните са само за декларираните доходи по трудови правоотношения, но реално те съставляват около 90% от облагаемата база с данък общ доход. Останалата част са парите, които изкарват практикуващите свободни професии, граждански договори и др.</p>
<p>
	<strong>Нов удар на едро за GSM операторите</strong></p>
<p>
	<em>в. Капитал Daily</em></p>
<p>
	Мобилните оператори ще трябва да понижат за пореден път цените на едро за разговори извън мрежите си от 1 юли. Оттогава Комисията за регулиране на съобщенията (КРС) ще приеме подход за определяне на тарифите - спрямо разходите им за предоставяне на съответната услуга. Този метод е познат още и под името БУЛРИК. Регулаторът възнамерява да наложи този разходоориентиран модел за формиране на цените както за разговори в рамките на страната, така и при повиквания от чужбина. С неговото налагане тарифите за терминиране, или стойността, на която операторите таксуват разговори от една мрежа в друга, ще трябва да се понижат двойно.</p>
<p>
	В крайното решение на КРС е описано, че практиката на &quot;затваряне на трафик&quot; в рамките на една мобилна мрежа, свързана с поддържането на високи цени за терминиране на гласови повиквания, може да бъде окачествена като ценова и продуктова дискриминация от страна на телекомите. За да може да наложи подобна регулация, КРС трябва да изготви анализ на пазара. Целта е сравнително проста: да се докаже, че всеки от операторите е монополист в своята мрежа. Тази процедура вече е приключена, а освен това преминаха и обществените обсъждания със заинтересованите страни.</p>
<p>
	<strong>Амфитеатър охлюв ще изникне край Леденика след август</strong></p>
<p>
	<em>в. Сега</em></p>
<p>
	Амфитеатър с формата на охлюв е част от туристическите атракции, които ще привличат туристи край пещера Леденика. Той ще побира 300 зрители и ще им предлага представления на височина 830 метра. Развлекателният център, описван на места като &quot;най-любопитното подземно вариете в Европа&quot;, ще съдържа и фигури на известни герои от приказките, както и спортни съоръжения. Туристическите ентусиасти ще бъдат посрещани от макет на бръмбара &quot;светломразец&quot;, който ще е поставен на специална арка. В близост до пещерата ще бъде изградена и зала за 3D филми на природните красоти в района. Посетителският център пък ще се оформи като прилеп, а туристите ще бъдат превозвани из развлекателния кът с цветни влакчета.</p>
<p>
	<strong>Близо 80 са делата срещу ДКЕВР от началото на 2013 г.</strong></p>
<p>
	<em>в. Сега</em></p>
<p>
	Общо 440 дела по жалби срещу решения на енергийния регулатор за определяне на цени за периода 2009 -2013 г. са били заведени от дружества в сектора. Това показва становището на ДКЕВР във връзка с прокурорската проверка в комисията. По-голямата част от делата - 371, са в сектор &quot;Електроенергетика&quot;, 30 са в сектор &quot;Природен газ&quot;, 32 са в &quot;Топлоенергетика&quot; и 7 броя в сектор &quot;ВиК&quot;. Само до 5 април тази година срещу ДКЕВР вече са заведени 78 дела, пише още в становището.</p>
<p>
	<strong>Марин Райков: София държи на &ldquo;Южен поток&rdquo;</strong></p>
<p>
	<em>в. Стандарт</em></p>
<p>
	София държи на проекта &quot;Южен поток&quot;, настояваме половината от работниците по нашия участък да са българи. Това заяви премиерът Марин Райков на среща с посланика на Москва у нас Юрий Исаков. Двамата се видяха в понеделник, след като миналата седмица стопанинът на &quot;Дондуков&quot; 1 обяви как страната ни ще иска нов анализ дали газопроводът ще отговаря на евроизискванията.<br />
	&quot;България и Русия са стратегически партньори и имат дълготрайни и специални отношения&quot;, увери Марин Райков госта си. Той подчерта значението на проекта &quot;Южен поток&quot; за България и за целия регион. &quot;За българската страна газопроводът &quot;Южен поток&quot; е важен енергиен проект.</p>
<p>
	<strong>Фермери: Агнешко над 12 лв. е спeкула</strong></p>
<p>
	<em>в. Стандарт</em></p>
<p>
	Цена над 12 лв. за килограм агнешко е спекула, твърди председателят на Националната асоциация на животновъдите в България Бойко Синапов. Кланиците в Югоизточна България предлагат цена 4,20-4,30 лв./кг живо тегло, което разфасовано в магазина стига 10-12 лв. Фермери дори допускат, че между прекупвачите има картел. Цените им не задоволяват животновъдите. Затова те искат държавата да наложи минимални цени от 5 лв./кг живо тегло. Според Бойко Синапов не се очаква драстично поскъпване на агнешкото по Великден. Макар че се чуват съвети към фермерите да изчакат, преди да продават, заради сериозния износ на агнета, който се очертава за Турция. Препоръката към потребителите пък е да купуват директно от овцевъдите, за да са сигурни в качеството и за да им излезе и по-евтино. С наближаването на Великден и отварянето на пазара в Турция се очаква раздвижване и на вътрешния пазар, макар засега да няма голямо търсене.</p>
<p>
	<strong>Карлово прави атракциони във възрожденски къщи</strong></p>
<p>
	<em>в. Новинар</em></p>
<p>
	Пет исторически възрожденски къщи, едната от тях от национално значение, ще бъдат реновирани, съобщиха от общината в Карлово. Цялостни ремонтни дейности ще бъдат извършени в дома на учителя на Васил Левски и Ботьо Петков - Райно Попович, чиято къща в момента е затворена за посетители заради окаяното си състояние.</p>
<p>
	Проектът на общината се казва &bdquo;Създаване и развитие на туристически атракции в културно-исторически комплекс &bdquo;Старинно Карлово&ldquo;, и е финансиран по Договор за безвъзмездна финансова помощ BG161PO001/3.1-03/2010/0026, схема &bdquo;Подкрепа за развитието на природни, културни и исторически атракции&rdquo; и се осъществява с финансовата подкрепа на Оперативна програма &ldquo;Регионално развитие 2007 &ndash; 2013г.&rdquo;, съфинансирана от Европейския съюз чрез Европейския фонд за регионално развитие. След неговото изпълнение ще бъде създаван на туристически маршрут из старинно Карлово.</p>
<p>
	<strong>Правят проверки на пчелните семейства</strong></p>
<p>
	<em>в. Новинар</em></p>
<p>
	Проверки на пчелните семейства започва Българската агенция по безопасност на храните. Целта да е се види каква е тяхната численост, за да могат да бъдат регистрирани. Според пчеларите над 50 на сто от пчелите в личните им стопанства са изчезнали.</p>
<p>
	Поради тази причина приоритет в Националната профилактична програма е да се установят причините за заболяването, което причинява изпразването на кошера.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.vinabin@vairfgbe.ot" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	