

	<div class="art">
		<div id="article_text" class="s4">
			
			
			<p>
	<strong>Последни девет месеца за 2 млрд. лева за земеделие</strong></p>
<p>
	в. Капигал Daily</p>
<p>
	Над 2 млрд. лв. финансиране по програмата за развитие на селските райони остават за договаряне през идващите девет месеца. Сега от министерство на земеделието обявиха и за кои схеми от нея ще се приемат проекти за 600 млн. лв. от тях. Това са средства, които ще се наддоговорят - т.е. държавата ще се презастрахова от загуба на евросредства, като одобри повече проекти, отколкото предвижда бюджета. А от него остават около 1.5 млрд. лв. Половината от 600-те милиона ще са за общини, а другата - за фирмени проекти. Отделно от това България е поискала и малки промени в програмата - специално за частта с екологичните финансирания.</p>
<p>
	<strong>Вдигат пенсиите и през 2014 г.</strong></p>
<p>
	в. Стандарт</p>
<p>
	Повече пари за пенсии са заложени в бюджета за 2014 г. Това е записано в бюджетната прогноза за периода 2014-2016 година, разработена от Министерството на финансите.&nbsp;Докато през 2013 г. заложените разходи за пенсии възлизат на 7,873 млрд. лв., догодина се предвижда те да скочат с близо 4% или 306,7 млн. лв. до 8,179 млрд. лв.</p>
<p>
	Следващото правителство, което ще се сформира след изборите, може да не се съобрази с тези разчети. Но към днешна дата, според прогнозите на служебния финансов министър Калин Христов, в бюджета за догодина ще има пари за леко вдигане на пенсиите. Заложеното увеличение от 4% изпреварва инфлацията, която по прогнозни данни би следвало да достигне 2,7% през 2014 г.</p>
<p>
	<strong>Цената на тока може още да се повиши от 1 юли</strong></p>
<p>
	в. Сега</p>
<p>
	Цената на тока може да се вдигне от 1 юли в разрез с масовите очаквания. &quot;Няма много възможности за намаление на цената на тока за момента&quot;, заяви вчера шефът на Държавната комисия за енергийно и водно регулиране (ДКЕВР) Евгения Харитонова пред БНР. Причината е, че регулаторът на практика няма как да повлияе съществено върху цената за пренос на енергия и оттам да отпуши износа на ток. Наред с това Харитонова прогнозира и по-висока зелена добавка от началото на юли, тъй като от миналото лято в мрежата са включени доста нови ВЕИ централи и това трябва да се отрази в цените. И трите електроразпределителни дружества твърдят, че търпят огромни загуби заради екологичния ток.</p>
<p>
	<strong>Изборната администрация продължава да работи на тъмно</strong></p>
<p>
	в. Сега</p>
<p>
	Изборната администрация продължава да работи на тъмно въпреки многобройните промени в Изборния кодекс, които трябваше да направят прозрачна работата й. Десет дни след сформирането им Районните избирателни комисии (РИК) все още нямат нормално функциониращи интернет страници, както повелява законът. Това установи проверката на &quot;Сега&quot; вчера. За редовия избирател е невъзможно да се запознае с листите на партиите и коалициите в неговия район, въпреки че регистрацията приключи преди три дни.</p>
<p>
	От неделя сайтовете на РИК са активни, но съвършено празни. Единствената информация в тях е за членския им състав. Няма публикувани нито решения, нито протоколи от заседания. РИК бяха назначени и работят от 27 март.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@vairfgbe.ot" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	