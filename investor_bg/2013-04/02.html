

	<div class="art">
		<div id="article_text" class="s4">
			
			
			<p>
	<strong>Съдът отмени административната намеса в бизнеса на мандрите</strong></p>
<p>
	В. &bdquo;Капитал Daily&rdquo;</p>
<p>
	Един от примерите за абсурдно нормотворчество падна на първа инстанция в съда. Това е наредбата на земеделското министерство, която задължаваше работещите с мляко мандри да имат право да произвеждат продукти със заместители максимум два пъти годишно. Тя бе атакувана от производители, според които в отделни текстове има нарушения на конституцията, редица други закони и правилата за свободно движение на стоки в ЕС. Тричленен състав на Върховния административен съд в понеделник е решил, че земеделското министерство въобще не е нотифицирало наредбата в Брюксел според правилата, заради което и тя е незаконосъобразна. Решението може да бъде обжалвано в двуседмичен срок пред петчленен състав на съда, като все още не е ясно дали агроведомството ще предприеме такива стъпки.</p>
<p>
	<strong>Антична &quot;Сердика&quot; влиза в нова фаза</strong><br />
	В. &bdquo;Капитал Daily&rdquo;</p>
<p>
	Проектът за изграждането и експозицията на античния комплекс &quot;Сердика&quot; е с една крачка по-близо към реализацията му, след като в последния работен ден на март Министерството на културата обяви обществена поръчка за избор на изпълнител за втори и трети етап от проекта, който ще доведе трансформацията на археологическата забележителност докрай. Индикативната стойност на поръчката е над 10.2 млн. лв. без ДДС, като сумата е част от спечелените през 2011 г. близо 16 млн. лв. по ОП &quot;Регионално развитие&quot; от Министерството на културата.</p>
<p>
	<strong>Хиляди родители плащат спорна такса за забавачка</strong><br />
	В. &bdquo;Сега&rdquo;</p>
<p>
	Хиляди родители на 5- и 6-годишни деца плащат спорна такса за предучилищната подготовка, която от настоящата учебна година вече е задължителна. Държавата следва да осигури и средства за издръжката на тези деца, а родителите им да не плащат такса за посещение на детска градина. Това постанови Административният съд в Разград. Делото е заведено по жалба на кмета Денчо Бояджиев. В нея той настоява да се отмени решението на общинския съвет в града, с което отпада таксата за детска градина за децата на 5 и 6 години.</p>
<p>
	<strong>Пшеницата поевтиня с 20% за 3 месеца</strong><br />
	В. &bdquo;Сега&rdquo;</p>
<p>
	През последните 3 месеца хлебната пшеница поевтиня и в България, и на световните борси, съобщиха от Софийската стокова борса. У нас понижението на цените е с около 20% за 3 месеца. В началото на януари тон пшеница в страната се е търгувал за 500 лв., а в момента е 400 лв. Причините за падането на цените са благосклонната към производителите зима и свръхпредлагането на световните пазари. В момента брашното тип 500 върви по 82-83 ст. за кг., каза Антонина Белопитова, директор в Софийската стокова борса. Средната цена на брашното е около 1.14 лв. в магазинната мрежа в страната, сочи седмичният анализ на земеделското министерство.</p>
<p>
	<strong>Свиват харчовете за компютри</strong><br />
	В. &bdquo;Стандарт&rdquo;</p>
<p>
	Министерства масово режат средства от разходите си за консумативи и ремонти, за да се осигурят парите за бедните. Министерството на икономиката, енергетиката и туризма ще отдели&nbsp; 593 747 лв. от бюджета си. Средствата са предимно от издръжка на администрацията. От там не очакват липсата на тези средства да доведе до някакви конкретни проблеми, но коментират, че трябва да се положат максимални усилия, за да се изпълни приходната част от бюджета на ведомството. В социалното министерство предвидените 300 хил. лв. ще бъдат спестени, като се свият парите, предвидени за обществени поръчки.</p>
<p>
	<strong>Симитли става рай за луди глави</strong><br />
	В. &bdquo;Стандарт&rdquo;</p>
<p>
	Община Симитли ще привлича туристи и ще пълни хазната с екшън спортове. Кметството вече изготви проект &quot;Симитли - център на екстремните спортове&quot;, който е на стойност 4,5 милиона евро. С помощта на европарите регионът пък ще се превърне в национален център по рафтинг. 88% от пълнолетните хора в зоната приветстват идеята градът да се превърне в център за екстремни спортове - рафтинг спускания по река Струма в Кресненското дефиле, скално катерене в района на Коматинските скали, планинско колоездене. Вече има и трасе за каране на АТВ-та и моторни шейни. Все повече са мераклиите да карат лодки в участъка от Малкия до Големия тунел, който е най-доброто естествено трасе за рафтинг и каяк в цяла Европа.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	