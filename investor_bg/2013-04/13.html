

	<div class="art">
		<div id="article_text" class="s4">
			
			
			<p>
	<strong>Производители поискали 20% скок на тока от лятото</strong><br />
	В. &bdquo;Сега&rdquo;</p>
<p>
	Втори сезон на сериала със скъпия ток ще гледат българите веднага след изборите. След като в началото на март цената бе свалена изкуствено, вчера стана ясно, че натискът за повишение от 1 юли става все по-силен. Някои от електроцентралите у нас са поискали увеличение на електроенергията, която произвеждат, с 20 на сто. Отделно от това трите ЕРП-та са поискали скок с около 10%. Подобно искане е било отправено и от ВЕИ производителите. За исканията на производители и разпределители съобщи шефката на енергийния регулатор Евгения Харитонова след заседание на комисията.</p>
<p>
	<strong>Младите шофьори плащат солена &bdquo;Гражданска отговорност&ldquo;</strong><br />
	В. &bdquo;Сега&rdquo;</p>
<p>
	Задължителната застраховка &quot;Гражданска отговорност&quot; поскъпна драстично. На практика полицата за шофьори до 25-годишна възраст в зависимост от града, мощността на колата и дали възнамеряват да пътуват извън страната може да стигне до 957 лв. Това става ясно от тарифите на застрахователните компании, изпратени в Комисията за финансов надзор (КФН). Част от тях вече са в сила.</p>
<p>
	<strong>Мизата за вота удари стотачка</strong><br />
	В. &bdquo;Стандарт&rdquo;</p>
<p>
	До 100 лева стига цената за глас по време на предизборната търговия. Това съобщи зам. главният прокурор Ася Петрова. Тя бе натоварена от обвинител - 1 Сотир Цацаров да наблюдава законността на кампанията за вота на 12 май. Петрова участва в Изборния борд към кабинета и се занимава точно с битката срещу търговията с бюлетини. Прокуратурата е получила над 10 сигнала за опити да се пазаруват гласове в страната. &quot;Факт са вече започнали разследвания. Има и няколко разпоредени проверки отново по сигнали за изборна търговия&quot;, каза пред БНР Петрова. Според нея може да се направи изводът, че на тези избори процесът е започнал по-рано.</p>
<p>
	<strong>Данъците изостават от ръста на икономиката</strong><br />
	В. &bdquo;Стандарт&rdquo;</p>
<p>
	Икономиката на страната през последните 5 години нараства с по-бързи темпове, отколкото приходите от данъци в хазната, сочат данните на Министерството на финансите. В периода 2007-2012 г. брутният вътрешен продукт (БВП) на България е нараснал от 60 млрд. лв. до 77,6 млрд. лв., което е увеличение с 12,9%. За разлика от този двуцифрен номинален икономически ръст в рамките на пет години, данъчните приходи се увеличават с едва 8% - от 19,323 млрд. лв. през 2007 г. до 20,879 млрд. лв. през 2012 г. Бавният ръст в данъчните постъпления води до намаляване на техния дял от БВП на страната. През 2007 г. бюджетните приходи от данъци са били 34,2% от БВП, а през 2012 г. делът им намалява до 26,7%.</p>
<p>
	<strong>Борят плакатите по стълбовете с магическа боя</strong><br />
	В. &bdquo;Новинар&rdquo;</p>
<p>
	Специална магическа боя няма да позволява лепенето на плакати по електрическите стълбове около Ректората на Софийския университет &bdquo;Св. Климент Охридски&rdquo;.Столичната община започва да почиства, боядисва и обновява електрическите стълбове по бул. &bdquo;Васил Левски&rdquo;. Поставянето на антиплакатна боя по стълбовете започна по време на пролетното почистване миналата година.</p>

			<div style="display: block; clear: both; padding-top: 10px;"><i>По статията работи: <a href="znvygb:qryvnan.crgxbin@vairfgbe.ot" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	