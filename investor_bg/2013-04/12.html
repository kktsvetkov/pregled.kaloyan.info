

	<div class="art">
		<div id="article_text" class="s4">
			
			
			<p>
	<strong>Румънска неволя с българска фирма</strong></p>
<p>
	<em>в. Капитал Daily</em></p>
<p>
	Българско дружество, свързано с един от доставчиците на храни за бедни, е замесено в скандал в Румъния подобен на този в нашата страна, става ясно от публикации в местни медии. Това е компанията &quot;Ви Ем корпорейшън&quot;, чийто собственик и управител Валери Милорадов Петров има още едно дружество - Ви Ем Пи.</p>
<p>
	Последното е сред печелившите от миналогодишната поръчка на българските храни за бедни и трябваше да достави ориз, но забави доставката и му беше наложена глоба. И в България, и в Румъния стана скандал със сериозното закъснение на почти всички стоки, като тук той беше придружен и със завишени цени по някои продукти и фаворизиране на определени фирми, които години наред печелеха основната част от поръчките. Храните се плащат по програма на ЕС за помощ на хора в лошо социално положение.</p>
<p>
	<strong>България през погледа на германския бизнес: Слаба администрация и правна система</strong></p>
<p>
	<em>в. Капитал Daily</em></p>
<p>
	Германските компании постепенно подобряват нагласите си към средата за бизнес в България. Въпреки политическата несигурност след оставката на правителството и предстоящите парламентарни избори 78% от тях отново биха инвестирали в страната, показват данните от годишната анкета на Германско-българската търговско-индустриална камара (ГБТИК).</p>
<p>
	Това е значителен прогрес от миналата година, когато над една трета от фирмите казаха, че не биха го направили. В същото време обаче традиционните проблеми като неефективната администрация, правната несигурност и липсата на квалифицирани кадри продължават да пречат на чуждестранните инвеститори.</p>
<p>
	<strong>Правят технопарк за енергетика в Габрово</strong></p>
<p>
	<em>в. Стандарт</em></p>
<p>
	Третият технопарк, който трябва да заработи у нас ще е в Габрово и ще е национална екосистема за енергийно спестяващи технологии. Това заяви президентът Росен Плевнелиев, който откри а конференцията &bdquo;Германия &ndash; страна на иновации&quot;.</p>
<p>
	Страната ни ще привлича чужди инвеститори в обособени индистриални зони в страната, като към Божурище вече са заявили интерес 10 компании. До месец трябва да бъде подготвен и работният вариант на закона за иновациите. Предстои да се създаде Национален иновативен борд, в който на една маса ще заседават представители на бизнеса, университетите и млади предприемачи.</p>
<p>
	<strong>Шефове на Енерго си крият парите</strong></p>
<p>
	<em>в. Стандарт</em></p>
<p>
	Шефовете на енергийните дружества скриха имотите и парите си. Така те погазиха новите изисквания на закона за публичност на имуществото на заемащите висши обществени длъжности, станали известни като поправката &quot;Яне Янев&quot;. Нито един от големите мениджъри, които управляват ЧЕЗ, ЕВН и Енерго-Про, не е подал в срок имотната си декларация.</p>
<p>
	По време на уличните протести хората роптаеха срещу огромните заплати, които си раздават шефовете в Енергото. Сега те отново остават тайна. От ЕВН обясниха, че с разрешение на икономическото министерство са се преструктурирали и чакат вписване на новите длъжности в Търговския регистър.</p>
<p>
	<strong>Тръгна ключово дело за концесията в Пирин</strong></p>
<p>
	<em>в. Сега</em></p>
<p>
	Екоминистерството и концесионерът на ски зона Банско &quot;Юлен&quot; АД работят в синхрон за разширяване на концесията в Национален парк &quot;Пирин&quot;. Това заявиха вчера от коалицията &quot;За да остане природа в България&quot; след заседание на петчленен състав на Върховния административен съд (ВАС) по делото срещу строителството на нов ски лифт в Национален парк&quot;Пирин&quot; над Банско.</p>
<p>
	Делото е заведено от Асоциацията на парковете в България срещу решение на тричленен състав на ВАС от 16 януари. Тогава съдът отхвърли жалбата на еколозите срещу решение на Министерството на околната среда и водите, с което през 2010 г. е одобрено изграждането на нов четириседалков лифт, каза за &quot;Сега&quot; Александър Дунчев от WWF. Той съобщи още, че 3-членният съдебен състав е бил подменен на последното заседание през януари, на което се е взело решението, че жалбата на еколозите е неоснователна.</p>
<p>
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	