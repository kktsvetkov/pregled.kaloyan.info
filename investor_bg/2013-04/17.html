

	<div class="art">
		<div id="article_text" class="s4">
			
			
			<p>
	<strong>Забавено от Carrefour</strong></p>
<p>
	<em>в. Капитал Daily</em></p>
<p>
	Гръцкият представител на Carrefour в момента не плаща почти на никой от доставчиците си в България, оправдавайки се с временни финансови затрудения, съобщиха в сряда няколко производители, цитирани от &quot;Регал&quot;. Информацията беше потвърдена и от разговори на &quot;Капитал Daily&quot; с доставчици.</p>
<p>
	Сумата на просрочените плащания към местни компании вероятно е от порядъка 20-30 млн. лв., като средното забавяне е около 40-45 дни. Временните затруднения на веригата вероятно са заради балканската експанзия на компанията - собственик на франчайз правата - Marinopoulos Group.</p>
<p>
	<strong>Обедняването - риск за националната сигурност</strong></p>
<p>
	<em>в. Стандарт</em></p>
<p>
	Обедняването на нацията представлява риск за националната сигурност. Това стана ясно по време на представянето на доклада за рисковете на националната сигурност до 2020-2025, изготвена от &quot;Риск Монитор&quot;.   </p>
<p>
	Проектът е финансиран от Тръст за&nbsp; гражданско общество в Централна и Източна Европа. Икономистът от Центъра за либерални стратегии Георги Ганев каза, че в последните години нестабилността и безпорядъкът в икономиката се увеличават, което води до риск за националната сигурност.</p>
<p>
	<strong>Изнасяме отново яйца за Турция</strong></p>
<p>
	<em>в. Новинар</em></p>
<p>
	Възобновява се износът на яйца и млечни продукти от България за Турция, съобщиха от земеделското министерство. Това се постигна в резултат на продължителни преговори между аграрните ведомства на двете държави и Българската агенция по безопасност на храните. Двете страни договориха сертификати за износ на яйца и продукти от краве, овче, козе и биволско мляко.</p>
<p>
	България не е изнасяла тези стоки за Турция от 1997 г., когато беше наложена забрана от турските ветеринарни власти. Ограниченията за млечните продукти отпадат, тъй като у нас вече няма регистрирани случаи на шап и чума.</p>
<p>
	<strong>Ударно проверяват магазините по празниците</strong></p>
<p>
	<em>в. Новинар</em></p>
<p>
	Инспекторите на Българската агенция по безопасност на храните са извършили 2815 извънредни проверки в цялата страна.</p>
<p>
	Заради предстоящите празници Великден и Гергьовден се правят проверки в обектите за производство и търговия с храни, центровете за пакетиране на яйца, складове за търговия на едро, заведения за обществено хранене, обекти за търговия на дребно с храни, пазари и борси.</p>
<p>
	<strong>България остава най-сивата икономика в ЕС</strong></p>
<p>
	<em>в. Сега</em></p>
<p>
	България трайно е окупирала челната позиция в една мрачна европейска класация - за сенчестата икономика. С около 32% дял на сивия сектор страната е непоклатима на първото място сред 31 европейски държави, показва мащабно изследване на проф. Фридрих Шнайдер от университета &quot;Йохан Кеплер&quot; в Линц, Австрия, и консултантската компания AT Kearney. За сравнение №2 в ранглистата - Румъния, има малко под 30% &quot;неформална&quot; икономика, средният процент за ЕС е около 19 на сто, а отличниците Холандия, Австрия и Люксембург са свели проблема до под 10 процента.</p>
<p>
	Огромният дял на сивия сектор в България - на практика една трета спрямо брутния вътрешен продукт, се дължи най-вече на т. нар. &quot;недеклариран труд&quot; - наемането на работници без договори, или с уговорки за доплащане на заплати и надници в плик, на тъмно, за &quot;пестене&quot; от данъци и осигуровки. Според доклад на Европейската комисия &quot;За по-добро управление на данъците в ЕС&quot;, огласен през януари, през 1995-2006 г. у нас делът на &quot;сенчестите&quot; отношения на трудовия пазар се е движил между 22 и 30%.&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	