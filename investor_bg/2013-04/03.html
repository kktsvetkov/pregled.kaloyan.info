

	<div class="art">
		<div id="article_text" class="s4">
			
			
			<p>
	<strong>Нова доза антипазар</strong></p>
<p>
	<em>в. Капитал Daily</em></p>
<p>
	Служебният здравен министър полк. Николай Петров също дебютира с формула за борба срещу недоволството на пациентите от нереформираната здравна система в полето на цените на лекарствата. В края на миналата седмица, когато на сайта на ведомството беше качена за обществено обсъждане проектонаредбата за цените, той заяви ентусиазирано, че &quot;какво по-социално от това една година да не се повишават цените на лекарствата&quot;.</p>
<p>
	В проекта са записани два нови текста за регулация на цените. Според единия фармацевтичните компании няма да имат право да променят повече от веднъж годишно цената на продуктите без рецепта &ndash; става въпрос за 1198 лекарства, които пациентите си купуват сами.</p>
<p>
	<strong>И NET1 излезе на телефонния пазар</strong></p>
<p>
	<em>в. Капитал Daily</em></p>
<p>
	Конкуренция от големите телекоми, ниски тарифи и непрекъснато консолидиращ се пазар. С такава ситуация са принудени да се справят независимите интернет и тв доставчици, които оцеляха след вълната на изкупувания в сектора. Основният фокус на бизнеса вече не са евтините високи скорости за достъп до глобалната мрежа, а разнообразните пакетни услуги. Доставчикът NET1, който запази независимостта си въпреки офертите, които получаваше за покупка и от трите мобилни оператора (&quot;Мобилтел&quot;, &quot;Глобул&quot; и БТК), явно също залага на &quot;пакета&quot;. В неговия случай това означава предлагане и на фиксирана телефония.</p>
<p>
	Интернет операторът и досега предлагаше освен достъп до глобалната мрежа и телевизия. NET1 обаче реши да разшири портфолиото си и да включи трета услуга &ndash; фиксиран телефон. Тя вече е достъпна, макар за момента само за корпоративни клиенти, обявиха във вторник от дружеството. Операторът пуска телефонни услуги както отделно, в рамките на няколко абонаментни плана, така и в пакет с високоскоростен интернет достъп.</p>
<p>
	<strong>Партиите масово разчитат на фантоми и затворници за изборите</strong></p>
<p>
	<em>в. Сега</em></p>
<p>
	Избирателните списъци продължават да са пълни с фантоми, а затворници и психично болни масово са &quot;подкрепили&quot; подписките на партиите за участие във вота. Това стана ясно вчера.</p>
<p>
	6 956 890 българи ще могат да гласуват на предсрочните парламентарни избори на 12 май. Хората с право на глас отново драстично се разминават с данните за населението. Според НСИ към 31 декември 2012 г. българите над 18 г. са 6 145 788 души. Покрай референдума отново излезе огромната разлика и възникнаха съмнения за близо 800 000 фантоми в списъците. Тогавашният регионален министър Лиляна Павлова обаче ги обясни с 668 столетници и с българите в чужбина, които никой не знае колко точно са.</p>
<p>
	<strong>Оставка заради криза с тока</strong></p>
<p>
	<em>в. Стандарт</em></p>
<p>
	Диспечер номер едно в родната електроенергетика хвърли оставка. Причината - огромното количество проблеми, които предизвика ниското потребление на ток в страната, минималният износ и огромното производство от ВЕИ. Шефът на Централното диспечерско управление на Електроенергийния системен оператор Митю Христозов, който реално казва коя централа на каква мощност да работи и коя да спре, подаде оставка. Официалната причина е здравословни проблеми с високо кръвно, заради което Христозов е подал и заявление за пенсиониране по болест. Истинският мотив обаче са огромните проблеми с електроенергийната ни система през последните месеци. Зелените централи бълват ток, който задължително се изкупува. Това налага да се спират ТЕЦ-ове, заради което пък миньори излизат в принудителен отпуск.</p>
<p>
	<strong>Влизаме в енергиен съюз с Унгария</strong></p>
<p>
	<em>в. Стандарт</em></p>
<p>
	България ще влезе в нов енергиен съюз с Унгария и още три страни от Централна Европа. Страната ни получи покана да се включи в проекта по време на срещата на президента Росен Плевнелиев с унгарския му колега Янош Адер в Будапеща. Свързаност ни трябва както в електроенергийната, така и в газовата сфера, заяви българският президент. Това ще реши редица проблеми, които страната ни има в момента. Унгария, за разлика от България, има връзка, по която получава не само руски, но и норвежки газ, което й носи по-ниска цена. Ако нашата страна имаше такава свързаност, за последните 15 години щяхме да спестим 10 млрд. долара от похарчените пари за доставка на синьо гориво, обясни Плевнелиев.</p>
<p>
	<strong>Варна се качва на полски автобуси</strong></p>
<p>
	<em>в. Новинар</em></p>
<p>
	Полски автобуси ще возят варненци и гостите на града им. Новите 70 возила, които ще обновят автопарка на общинския превозвач, ще бъдат доставени от полската компания &bdquo;Соларис&rdquo;.</p>
<p>
	Фирмата е спечелила надпреварата и по трите обособени позиции от обявената обществена поръчка по проекта за интегриран градски транспорт. Бургас също се възползва от услугите на &bdquo;Соларис&rdquo;, която е доставчик на новите автобуси в морския град. Компанията преборила останалите си 9 конкуренти с добрите си технически параметри и изгодни цени.</p>
<p>
	<strong>Майстори се надпреварват с промоции при ремонта</strong></p>
<p>
	<em>в. Новинар</em></p>
<p>
	Майсторите започнаха надпревара за промоции. Тъй като пролетта е сезонът на ремонтите, фаянсаджии, бояджии и строители запретнаха ръкави да търсят нови клиенти.</p>
<p>
	За да намерят работа, те обявяват различни намаления при ремонтите, показа проверка на &bdquo;Новинар&rdquo;. Най-често майсторите свалят цели 15 на сто от общата цена, ако им поверите да работят цялостно по всички стаи в жилището. Специални намаления могат да ви направят и ако им дадете да боядисат дома ви с латекс по техен избор. Така цената за услугата им може да падне с 10 процента.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.vinabin@vairfgbe.ot" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	