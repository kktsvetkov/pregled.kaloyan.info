

	<div class="art">
		<div id="article_text" class="s4">
			
			
			<p>
	<strong>Кой прихвана истината?</strong><br />
	<em>в. Капитал</em></p>
<p>
	След като близо четири години прокуратурата и вътрешното министерство живяха в нездраво, безкритично приятелство, след оставката на правителството на ГЕРБ между двете правоохранителни институции видимо прехвърчат искри. Скандалът с подслушването и съвпадналото с него разследване срещу директора на ГДБОП Станимир Флоров оставят впечатлението, че под ръководството на Сотир Цацаров прокуратурата търси еманципация от изпълнителната власт. Детайлният поглед върху действията на държавното обвинение обаче все още не отхвърля съмненията за&nbsp; кампанийност.</p>
<p>
	По време на мандата на Бойко Борисов прокуратурата се държеше като юридически отдел на полицията, като само придаваше наказателноправен аспект на полицейските й операции, а вместо да санкционира проявите на беззаконие от страна на МВР, ги узаконяваше. След избора на Сотир Цацаров (преди това сочен за фаворита на ГЕРБ) за главен прокурор в края миналата година започнаха да се забелязват действия по еманципация на държавното обвинение. Така например той напомни на МВР, че не следва да коментира висящи производства без разрешението на наблюдаващия прокурор.</p>
<p>
	<strong>Министерствата настояват за 800 млн. лв. повече в бюджет 2014</strong><br />
	<em>в. Сега</em></p>
<p>
	На фона на ревизираните надолу очаквания за ръста на икономиката през тази година и слаби постъпления в бюджета за първите месеци на годината министрите са засипали финансовото министерство с претенции за допълнителни разходи. Поисканите допълнителни средства за 2014 г. възлизат на 800 млн. лв., за 2015 - на 1.267 млрд. лв., за 2016 - на 1.133 млрд. лв. Поисканият ръст от някои ведомства надхвърля 200% определения лимит. Финансовият министър Калин Христов е категоричен, че очакването за постоянно раздуване на държавните разходи трябва да спре и вместо това министрите трябва да анализират ефективността на провежданите от тях политики.</p>
<p>
	Това се разбира от стенограмата на проведеното в сряда заседание на служебния кабинет. Най-много коментари е предизвикала точката за тригодишната бюджетна прогноза, а темата за националната програма за реформи не е породила почти никакъв интерес.</p>
<p>
	<strong>ЦИК бойкотира борда, защото не бил на подчинение на кабинета</strong><br />
	<em>в. Сега</em></p>
<p>
	Членовете на Централната избирателна комисия (ЦИК), които отказаха да участват в гражданския изборен борд, вчера добавиха още причини за бойкота си. Преди дни те обявиха, че работата им е изцяло публична и не виждат смисъл да присъстват на заседанията на новото звено. На среща с неправителствени организации вчера обаче бяха посочени още мотиви. Според говорителя на комисията Бисер Троянов мястото на диалога с организациите, които са регистрирани като наблюдатели на предстоящите избори, е в сградата на ЦИК, защото регистрацията им се прави там.</p>
<p>
	<strong>Агенцията по заетостта се опита да узакони бавенето на средствата</strong><br />
	<em>в. Сега</em></p>
<p>
	Агенцията по заетостта е предложила на общините да им възстановява средствата за субсидирана заетост по европейската схема &quot;Помощ за заетост&quot; до 60 дни вместо до 20, както е в момента, научи &quot;Сега&quot;. Това на практика е признание, че забавяне на пари има, и то не по вина на общините, които са най-големите работодатели по ОП &quot;Развитие на човешките ресурси&quot;, а най-вече заради липса на достатъчен финансов ресурс. Заради това в началото на годината и обучителните организации, които осигуряват курсове с евросредства, трябваше да подпишат анекси, че ще получават пари само при наличие на достатъчно финансов ресурс.</p>
<p>
	<strong>&quot;Софийска вода&quot; плащала по 8500 евро на седмица на консултанти</strong><br />
	<em>в. Сега</em></p>
<p>
	Водният концесионер в столицата е плащал по 8500 евро на седмица на експерти и консултанти. Това показва договор за технически услуги, разпространен от общинския съветник от БСП Георги Кадиев. Контрактът е сключен между дружеството &quot;Софийска вода&quot; и собственика му - английската фирма &quot;Юнайтед Ютилитис&quot;, която през 2010 г. прехвърли концесията на френската фирма &quot;Веолия вода&quot;.</p>
<p>
	Договорът за технически услуги е сключен на 15 декември 2000 г. заедно с концесията. В едно от приложенията са описани разходите, които концесионерът се задължава да плаща на изпълнителя. Според него &quot;Софийска вода&quot; трябва да покрие всички разходи за персонала - самолетни билети, визи, разходи за настаняване, разходи за храна, за обучение.</p>
<p>
	<strong>Търсят 1092 стажанти</strong><br />
	<em>в. Стандарт</em></p>
<p>
	1092 стажанти си търси властта. Кандидатите ще бъдат назначени по Програмата за летни студентски стажове в държавната администрация за 2013 г. В нея могат да участват студенти, независимо от това дали учат у нас или в чужбина, както и до кой курс са стигнали. Работата обаче не е платена. Целта е за месец младите хора да трупат опит, знания и умения в реална работна среда. Предлага се обаче гъвкаво работно време и възможност за избор на месеца за провеждане на стажа от 1 юли до 30 септември.</p>
<p>
	<strong>Каним Катар да строи хосписи</strong><br />
	<em>в. Стандарт</em></p>
<p>
	България ще покани Катар да участва в публично-частни проекти за изграждане на хосписи за възрастни хора у нас. Това заявиха от екипа на вицепремиера и регионален министър Екатерина Захариева дни преди официалното посещение на правителствена делегация в арабската страна на 23 и 24 април. Петролната държава ще бъде поканена да се запознае с проект за изграждане и менажиране на специални селища с модерни старчески домове. Принципът на тези публично-частни партньорства е част от услугата да се заплаща от възрастните хора. Но за да бъде социално-приемлива цената, обичайно държавата доплаща субсидия на частния оператор. По време на визитата на Екатерина Захариева ще бъдат обсъдени и възможностите за партньорство в секторите на образованието и здравеопазването.</p>
<p>
	<strong>Тръгна слух за нов собственик в ОЦК</strong><br />
	<em>в. Стандарт</em></p>
<p>
	ОЦК може да заработи скоро, защото вече има нов инвеститор. Това съобщи на един от предизборните диспути в Кърджали областният лидер на БСП Милко Багдасаров и водач на листата на &quot;Коалиция за България&quot; за вота на 12 май. &quot;Сделката с &quot;Блумбърг груп&quot; е&nbsp; финализирана. Това е&nbsp; инвеститор, който има сериозно намерение да развива производството в Кърджали, но колко работници ще бъдат назначени и кога ще стартира работата не мога да кажа&quot;, каза Багдасаров. &quot;Блумбърг груп&quot; е на милиардера и кмет на Ню Йорк Майкъл Блумбърг. Изпълнителният директор на ОЦК Валентин Манев обаче вчера заяви, че през последните седмици в завода не са идвали за оглед представители от американския холдинг.</p>
<p>
	<strong>Пускат лот 1 на &bdquo;Струма&rdquo; до 30 юни</strong><br />
	<em>в. Новинар</em></p>
<p>
	Лот 1 на магистрала &quot;Струма&quot; е готов 82% и се очаква да бъде открит за движение до 30 юни тази година. Това беше обявено в петък на първото заседание на Комитета за наблюдение на изграждането на автомагистралата.<br />
	Една от основните особености е, че ще бъде изграден и надлез за мечки при село Делян. Обсъден беше и напредъкът по лот 4. Това е участъкът от Сандански до Кулата, където ремонтните дейности са готови 16%. Очаква се трасето да бъде готово до март 2014 година.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.vinabin@vairfgbe.ot" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	