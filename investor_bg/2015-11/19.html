

	<div class="art">
		<div id="article_text" class="s4" itemprop="articleBody">
			
			
			<p>
	<strong>Държавната намеса в аптечния бизнес става гигантска</strong><br />
	<em>в. Капитал Daily</em></p>
<p>
	Държавата ще определя колко аптеки да има по места, може ли да се открива нов обект, ще посочва кой да работи нощем. Думата да има ли нов обект ще има и организацията на фармацевтите, които са собственици на една аптека и интересът им логично е да ограничат конкуренцията. Новата карта на аптеките ще може да се променя след три години, което напълно ще блокира навлизането на пазара на нови участници.</p>
<p>
	Всичко това е записано в проектозакона за лекарствените продукти в хуманната медицина, който е предложен за обществено обсъждане на сайта на здравното министерство. В него има и добри моменти - например възможност за откриване на мобилни аптеки, които по някакъв начин ще решат въпроса с липсата на медикаменти в най-малките села, в които няма поща и лекар. Вероятно обаче съсловната организация ще се противопостави на тяхното съществуване.</p>
<p>
	<strong>Стимули от социализма ще спасяват бедния Северозапад</strong><br />
	<em>в. Сега</em></p>
<p>
	Стипендии срещу завръщане в родния град и осигуряване на жилище, акцент върху аграрния сектор и облекчени данъчни ставки за фирмите, които откриват нови работни места, ще предлага кабинетът в опит да раздвижи икономиката в Северозападна България, Родопите, Странджа-Сакар, пограничните, планинските и полупланинските слабо развити райони. Това е записано в новата Целенасочена инвестиционна програма за съживяване на обезлюдените и бедните региони на България.</p>
<p>
	В документа, пуснат за обществено обсъждане от Министерството на регионалното развитие, са събрани вече известни намерения и проекти на общините, за които се очаква финансиране по европейските фондове в периода 2014-2020 г. Общо става дума за проекти за над 6 млрд. лв. Изоставащите региони обхващат 53.7% от територията на страната и 29% от населението в 148 от общо 265 общини.</p>
<p>
	<strong>МО обяви спешна утилизация на боеприпаси</strong><br />
	<em>в. Сега</em></p>
<p>
	Три години и половина след взрива на Петолъчката, при който загинаха трима души, Министерството на отбраната (МО) пусна нова поръчка за утилизация на излишни боеприпаси. Тъй като отдавна не са обявявани търгове за унищожаване, сега поръчката е пусната като спешна. Причината е, че има опасност мунициите да се взривят в складовете, в които се съхраняват, става ясно от тръжната документация. Намеренията на МО са да утилизира 867 т боеприпаси, взривни вещества и пиротехнически изделия.</p>
<p>
	Въпреки сериозното количество прогнозната цена, която МО ще плати, е доста ниска - 750 хил. лв. Фирмата, която спечели конкурса, ще е длъжна да върне на армията получените метали от унищожените боеприпаси. Това според военни експерти може да е проблем пред търга, тъй като фирмите за утилизация разчитат и на приходите от продажбата на получените от унищожаването метали и взривни вещества.</p>
<p>
	<strong>Почти 50% са гласували с преференция на местния вот</strong><br />
	<em>в. Сега</em></p>
<p>
	Въпреки че партиите упорито неглижират преференциалното гласуване и премълчават възможностите, което то дава, гражданите все повече се ориентират в положителните му страни и все по-масово го използват. Над 47 на сто от избирателите, участвали в последните кметски избори в края на октомври, са се възползвали от правото си да пренаредят листите за общински съветници. Това показва окончателният доклад на Института за развитие на публичната среда (ИРПС). Най-масово с преференция е гласувано в община Челопеч (Софийска област) - 88.94%, където се получи един от най-нестандартните резултати на фона на общите за страната. Още на първия тур там победи независим кандидат за кмет с почти 80 процента от гласовете, а в общинските листи БСП, НДСВ и &quot;Атака&quot; си разделиха по три места, докато ГЕРБ остана само с две.</p>
<p>
	<strong>Нови технологии в туризма заради младите кадри</strong><br />
	<em>в. Стандарт</em></p>
<p>
	Новите професионални училища трябва да бъдат насочени и към новите технологии в туризма. Това е един от начините да задържим младите кадри в туризма, обяви Румен Драганов от Националния борд по туризма. По думите му през последните години имаме революция в областта на новите технологии на всички нива в хотелиерството, ресторантьорството, туроператорската и туристическата агентска дейност и те трябва да бъдат въведени и у нас. Драганов е категоричен, че младите хора трябва да са в крак с времето и ще останат да работят за родния туристически бранш, ако са добре платени и получат съответното уважение и признание.</p>
<p>
	Бизнесът ще казва колко кадри и в какви туристически специалности са му необходими, ще участва и в разработването на учебните програми и планове на новия интегрален колеж по туризъм, който отваря врати в Бургас. Министърът на образованието проф. Тодор Танев ще каже днес как това ще се случи на шестата национална дискусия от кампанията на в. &quot;Стандарт&quot; &quot;Да! На българската икономика&quot;.</p>
<p>
	<strong>&quot;Хювефарма&quot; купува френски завод в Италия</strong><br />
	<em>в. Стандарт</em></p>
<p>
	&quot;Хювефарма&quot; придобива голям химически завод в градчето Гаресио в Северозападна Италия. Това съобщи за &quot;Стандарт&quot; изпълнителният директор на фармацевтичния гигант Кирил Домусчиев. Изключително сме доволни от сделката, по която от дълго време водим преговори с френската компания &quot;Санофи&quot;, обясни той. Радвам се, че успях да подпиша договора и че вече сме на крачка от нейното финализиране, заяви Домусчиев и уточни, че финансовите параметри по сделката са конфиденциални. Предстоят някои бюрократични процедури, свързани със спецификата на италианското законодателство, но се надявам до няколко месеца да успеем да приключим сделката, обясни още Кирил Домусчиев.</p>
<p>
	С придобиването на завода в Гаресио &quot;Хювефарма&quot; ще разшири дейността си в областта на химичния синтез, като разработва и произвежда продукти, активни субстанции и междинни продукти за хуманна и за ветеринарна медицина и ще повиши конкурентоспособността си. &quot;Хювефарма&quot; планира да внедри в завода нови активни субстанции и междинни продукти.</p>
<p>
	<strong>53 на сто от шефовете са в пенсионна възраст</strong><br />
	<em>в. Новинар</em></p>
<p>
	53 на сто от ръководителите на различни звена са в пенсионна възраст, благодарение на притежаваните от тях предимства като професионален опит и квалификация.</p>
<p>
	Това съобщиха от Българската търговско-промишлена палата на конференция на Световната асоциация на обществените служби по заетостта.</p>
<p>
	Участниците във форума обсъдиха методики за осигуряване на ефективна заетост на по-възрастните работници. Представен бе опитът на Белгия, Холандия, България, Румъния, Япония, Корея и Канада.</p>
<p>
	Експертите обясниха, че в много страни по света обществените служби по заетостта срещат трудности при намирането на работни позиции за хора над 50-годишна възраст и че процентът незаети при тях е много над средното равнище.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
