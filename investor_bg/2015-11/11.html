

	<div class="art">
		<div id="article_text" class="s4" itemprop="articleBody">
			
			
			<p>
	<strong>Неизвестна компания ще пише инвестиционна стратегия на България</strong></p>
<p>
	в. Капитал Daily</p>
<p>
	Неизвестна фирма, без сайт и доказани експерти за 11 календарни дни ще определи кои трябва да се приоритетните индустрии в страната и да изготви стратегията и анализа на конкурентните предимства, с които България ще се представя пред чуждестранните инвеститори през следващите пет години. До избора се стига чрез обществена поръчка, която не е незаконна, но е подготвена така, че качеството на документа е без значение. Първо, вратите за участие са прекалено широко отворени - допускат се кандидати, които са изпълнили дори и само една обществена поръчка, съдържаща консултантска услуга. Второ, в критериите за класиране се залага кандидатите да се състезават и по срок. И трето, изискванията на самата поръчка донякъде повтарят вече съществуващи държавни документи. Обществената поръчка е на етап избран печеливш - въпросната &quot;Ди Джи консулт&quot;.</p>
<p>
	<strong>Oliver Wyman обжалва избора на консултант за проверката на банките</strong></p>
<p>
	в. Капитал Daily</p>
<p>
	Международната компания Oliver Wyman е внесла жалба в Комисията за защита на конкуренцията (КЗК) срещу решението на БНБ да избере за консултант при предстоящата оценка на качеството на активите на българските банки &quot;Делойт България&quot;. Това се вижда от сайта на антимонополния регулатор, при който жалбата е внесена на 9 октомври и вече е открито производство. Според законовата процедура жалба е внесена и в БНБ, чийто подуправител Димитър Костов потвърди, че решението е атакувано, и заяви пред &quot;Капитал&quot;, че централната банка ще поиска от КЗК предвид важността на процедурата да не се спира поръчката и &quot;Делойт България&quot; да започне работа по изготвяне на методологията за оценката на активите (asset quality review - AQR) и стрес тестовете на банките</p>
<p>
	<strong>Делото &quot;САПАРД&quot; катастрофира за пореден път</strong></p>
<p>
	в. Сега</p>
<p>
	За втори път Софийският апелативен съд оправда напълно обвиняемите за пране на 7.5 млн. евро, източени от програма САПАРД. Това е поредната катастрофа за прокуратурата по това дело. Сред подсъдимите са бизнесмените Людмил Стойков и Марио Николов. Николов е обвинен и за източването на същата сума от програмата на ЕС, това дело се гледа в спецсъда.</p>
<p>
	Според прокуратурата парите са източени, а след това &quot;изпрани&quot; чрез фиктивна покупка на машини за преработка на месо. Държавното обвинение твърди, че купените машини са стари, под новата боя личал надпис, че са произведени в бившата ГДР. Преди няколко месеца обаче по делото за източване бе представена експертиза от двама инженери, според която машините не само са нови, но и уникални за страната ни, въпреки че са внесени през 2004 г.&nbsp;</p>
<p>
	<strong>Гимназиите остават с орязани часове по редица предмети</strong></p>
<p>
	в. Сега</p>
<p>
	Въпреки масовото недоволство на учители часовете по редица предмети в езиковите и математическите гимназии ще бъдат орязани драстично. Повечето от тях се редуцират до 10-и клас, за да се даде възможност на учениците от 11-и и 12-и клас за повече избираеми предмети в последните 2 г. от обучението им, което по логиката на новия закон ще е силно профилирано. Единствено учителите по чужди езици и по философия успяха да извоюват по-малко намаление на хорариумите си. Това стана ясно вчера, след като просветното министерство представи новия вариант на наредбата за учебния план след двуседмично обществено обсъждане. До дни тя ще бъде разписана и от министър Тодор Танев.</p>
<p>
	<strong>Кабинетът се захваща с промени при държавните служители</strong></p>
<p>
	в. Сега</p>
<p>
	Броени дни след изборите правителството пусна за обществено обсъждане подготвен преди няколко месеца проект за промени в закона за държавния служител. Голяма част от идеите, залегнали в проекта, са на Реформаторския блок, като част от текстовете ще доведат до масово отстраняване на служители. Докато тези промени ще са факт веднага след приемането на проекта, нови и по-честни правила за конкурсите в държавната администрация ще има едва от юни 2017 г.</p>
<p>
	Както &quot;Сега&quot; писа, в едномесечен срок от приемането на проекта всички ръководни длъжности в администрацията, назначавани на непълно работно време, ще бъдат уволнени. В момента назначаването на непълно работно време става без конкурс и с тези текстове масово се злоупотребява. Занапред на непълно работно време ще могат да работят само експерти, а не началници.</p>
<p>
	<strong>Българите са станали два пъти по-щедри</strong></p>
<p>
	в. Новинар</p>
<p>
	Ръстът на дарители в България е скочил два пъти за една година. Това сочат данни на Световния дарителски индекс. За изминалата година 27 процента от българите са се включили в дарителски кампании, като през 2013 г. процентът щедрост е бил едва 14.<br />
	Според анализаторите раздвижването се дължи на водните бедствия, които сполетяха страната ни през изминалата година.</p>
<p>
	Изследванията обхващат 1000 души в три категории: даряване на пари за благотворителност, доброволчество и помощ за непознат. Според резултатите в доклада на непознат в нужда са помогнали 38 на сто от българите през 2014 г.&nbsp;4 процента са участвалите в доброволчески акции за изминалата година, което е с 3 процента по-малко спрямо 2013 г.</p>
<p>
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Маринова</a></i></div>		</div>
	</div>

	<!-- Mobile payment branding -->
	
	
