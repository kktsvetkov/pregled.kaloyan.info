

	<div class="art">
		<div id="article_text" class="s4" itemprop="articleBody">
			
			
			<p>
	<strong>&quot;Булгартабак&quot; купи 45% от дистрибутора си</strong></p>
<p>
	В. Капитал Daily</p>
<p>
	&quot;Булгартабак&quot; вече официално притежава част от капитала на дистрибутора на цигари и вестници &quot;Експрес логистика и дистрибуция&quot; (ЕЛД), става ясно от публикувани в Търговския регистър документи и от отчета на холдинга. От тях се вижда, че в края на септември цигареният холдинг е придобил 45% от акциите на компанията през дъщерните си &quot;Благоевград-БТ&quot; и &quot;София-БТ&quot;. ЕЛД започна работа март миналата година и отчете приход за 2014 г. от 510 млн. лв. и загуба от 8.4 млн. лв.</p>
<p>
	ЕЛД държи огромен дял от разпространението на вестници и съществен при дистрибуцията на цигари. И до момента компанията се свързваше неофициално с &quot;Булгартабак&quot;, а съответно и с депутата от ДПС Делян Пеевски, като в търговията с цигари беше всеизвестно, че тя се контролира от холдинга. През март 2014 г. фирмата, която дотогава не беше продавала нищо, стана единствен дистрибутор на &quot;Булгартабак&quot; и измести от бизнеса дългогодишния дистрибутор &quot;Табак логистик груп&quot;. Връзката между холдинга и новата дистрибуторска компания обаче беше отричана.</p>
<p>
	<strong>Синдиците на КТБ разкриха ВИП клиентите с едри влогове</strong></p>
<p>
	В. Сега</p>
<p>
	Опити за спасяване на ВИП влогове са извършили няколко физически лица и десетки фирми - притежатели на високодоходни депозити във фалиралата КТБ. Сред специалните вложители са бивши политици, бизнесмени, магистрати, както и фирми - титани на българската икономика, като БТК, БЕХ, НЕК, &quot;Булгаргаз&quot;, &quot;Булгартабак&quot; и мн. други. Това става ясно от публикувани от синдиците на КТБ Лазар Илиев и Росен Ангелчев данни. Става дума за два от дългоочакваните списъци - с имената на вложителите, които са държали парите си в банката на Цветан Василев по индивидуални договори със специални лихвени привилегии.</p>
<p>
	В единия списък на 25 страници са подредени всички, които са имали депозити с преференциални лихви в последните 2 години преди поставянето на банката под специален надзор. Другият, който е доста по-кратък, показва кои вложители са успели да прехвърлят на други лица пари в опит да спасят поне част от вземанията си. Това са т.нар. цесии. От публикуваните данни не става ясно обаче най-важното - направени ли са били прихващания след цесиите, дали синдиците са признали сделките и кои операции са атакувани, или ще бъдат оспорвани в съда.</p>
<p>
	<strong>Удържането на ДДС за лично ползване не среща подкрепа и в парламента</strong></p>
<p>
	В. Сега</p>
<p>
	Предложените от Министерството на финансите (МФ) промени в Закона за ДДС, с които да бъде въведен ред за удържане на налога при фирмени покупки с дял на лично ползване, не срещат подкрепа в парламента. Резерви срещу проекта имат както опозицията, така и представители на партиите във властта. Въпреки критиките проектът мина на първо четене в ресорната бюджетна комисия като част от пакета с данъчни закони. Между първо и второ четене ще има промени в текстовете.</p>
<p>
	След остри критики от финансисти и от бизнеса финансовото министерство се отказа от първоначалното си намерение да въвежда задължителен режим за деклариране на смесено ползване при всякакви активи на стойност над 700 лв. с ползвано право за възстановяване на ДДС. Вместо това изискването бе ограничено до превозни средства с данъчна основа над 5000 лв. и до недвижими имоти.</p>
<p>
	<strong>Бойкот на чиновниците спъвал електронните услуги за гражданите</strong></p>
<p>
	В. Сега</p>
<p>
	Електронните услуги не се ползват активно от гражданите и една от причините за това е бойкот от страна на някои от администрациите. Това стана ясно от думите на зам.-министъра на транспорта Валери Борисов, който отговаря за новите технологии. Вчера той отчете изпълнението на европроекта за електронно управление, в който са инвестирани над 20 млн. лв.</p>
<p>
	Една от целите на проекта - поне половината от ползващите административни услуги да започнат да правят това по електронен път, не е постигната. Основният проблем е липсата на електронна идентификация на потребителя, или т.нар. електронно ЕГН, което все още не е въведено. В момента потребителите на е-услуги се ползват от тях само с електронен подпис, а реално това са предимно фирми. &quot;Цената му е левче на месец - толкова е един билет за метрото. Въпреки това електронен подпис не се използва от физическите лица&quot;, коментира още Валери Борисов.</p>
<p>
	<strong>БДЖ загуби изцяло товарите на Ковачки</strong></p>
<p>
	В. Стандарт</p>
<p>
	&quot;Холдинг БДЖ&quot; тотално губи най-големия си товародател - бизнесмена Христо Ковачки. Това съобщи доц. Симеон Ананиев, председател на Асоциацията на българските железопътни превозвачи&quot; (АБЖП). Причината е, че на 16 юни жп превозвачът на бизнесмена - &quot;ТБД-Товарни превози&quot;, получи европейски сертификат за превоз на товари, а от края на септември вози въглища между неговите мини и топлоцентрали.</p>
<p>
	Близо 40 хил. тона твърдо гориво са превозили влаковете на Ковачки през последния месец. Превозите се осъществяват всеки ден между Големо село и ТЕЦ &quot;Бобов дол&quot;, а два пъти седмично - от Перник до ТЕЦ-а. Очаква се до дни да започне превозът на въглища и от Станянци до Бобов дол.</p>
<p>
	<strong>Корея ще ни помага за кадастъра</strong></p>
<p>
	В. Новинар</p>
<p>
	Корея ще помогне на Министерството на регионалното развитие у нас с модернизация на кадастъра. За целта ще се създаде работна група между ресорните ведомства от двете страни. Това се договориха регионалният министър Лиляна Павлова и министърът на земята, инфраструктурата и строителството на Корея Ю Ил-хо, които проведоха работна среща в рамките на 25-ия Световен пътен конгрес.</p>
<p>
	&bdquo;Корея разполага с една от най-съвременните и модерни системи на кадастъра в света, която е качена в 3D платформа. България има желание да почерпи от добрите практики в областта на кадастъра. В момента работим по обединяване на кадастралните карти в страната&rdquo;, уточни Павлова.</p>
<p>
	<strong>София с над 1 милиард лева бюджет през 2016 г.</strong></p>
<p>
	В. Новинар</p>
<p>
	Столичната община ще разполага отново с най-големия бюджет в страната през следващата година - над 1 млрд. лева. &bdquo;Със сигурност ще надскочи цифрата от 1,1 млрд. лева&rdquo;, съобщи зам.-кметът по финансите Дончо Барбалов. Той обаче не се ангажира какъв ще е точният размер на финансовата рамка на кметството за 2016 г., тъй като още не е приключило изготвянето й.</p>
<p>
	Преди две години бюджетът на София удари рекордните 1,465 млрд. лева, а миналата беше само с 5 млн. лева по-малко.&nbsp;Новият проект за бюджет трябва да е готов най-късно до 23 ноември, а до края на месеца трябва да започнат публичните му обсъждания. За първи път тази година общината ще даде допълнителна възможност за дискусия по проекта чрез създаването на страница в социалната мрежа Фейсбук.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
