

	<div class="art">
		<div id="article_text" class="s4" itemprop="articleBody">
			
			
			<p>
	<strong>Новите синдици в КТБ: С малко опит и спорен контакт</strong></p>
<p>
	В. Капитал Daily</p>
<p>
	Ново трио ще е отговорно за събирането на милиардите от КТБ. В петък във фалиралата банка са били назначени двама нови синдици - варненският адвокат Ангел Донов и счетоводителката от Троян Кристи Маринова. Отстранена е водещата досега фигура Росен Ангелчев. В банката остава Лазар Илиев. Проблемът с новите назначения е, че и двете попълнения не изглежда да имат необходимия опит, за да успеят да разплетат и съберат имущество от най-голямата фалирала банка в българската история. А за Маринова има информация за контакти със съмнителен адвокат брокер.</p>
<p>
	Така, ако досега имаше съмнения, че синдиците на КТБ действат селективно и не атакуват всички лоши длъжници равномерно, сега рисковете се увеличават. Фондът за гарантиране на влоговете, който предлага и контролира синдиците, не е мотивирал официално защо се е спрял точно на тези две имена от наличните над 30.</p>
<p>
	Официално причината за отстраняването на Росен Ангелчев (виж карето) от КТБ е подадената от него молба за оттегляне по лични причини, но публична тайна е, че имаше недоволство по отношение на качеството на работата му. Забележките са най-вече по отношение на прихващанията след цесии за повече от 800 млн. лв., които се очакваше да бъдат развалени през съда, но активност по тази линия така и не последва.</p>
<p>
	<strong>Втори опит централата на биомаса в Етрополе да заработи</strong></p>
<p>
	В. Капитал Daily</p>
<p>
	Централата на биомаса в Етрополе, собственост на фирмата &quot;Грийн форест проджект&quot;, свързана с &quot;Белла България&quot;, все пак може да заработи. Съоръжението беше изградено през 2012 г., но функционира само няколко месеца, тъй като се оказа, че сериозно обгазява града. Сега собствениците на централата са решили да направят повторен опит за пускането й.</p>
<p>
	За целта е обявено ново инвестиционно намерение, което предвижда преустройство и реконструкция на технологичното съоръжение. Както и през 2012 г., плановете на &quot;Грийн форест проджект&quot; са тясно обвързани с възможностите за получаване на преференциална цена според актуалното законодателство. Според едни от последните нормативни промени подобна подкрепа могат да получат само централите, които използват или животински тор, или селскостопански отпадъци. Затова и не е случайно, че реконструкцията предвижда производството на електроенергия от селскостопански продукти.</p>
<p>
	<strong>Само 1366 от над 28 000 нелегално влезли бежанци са останали у нас</strong></p>
<p>
	В. Сега</p>
<p>
	Над 1000 души са напуснали центровете на Държавната агенция за бежанците само в седмицата преди атентатите в Париж, показва статистиката на МВР. От 25 септември досега общият брой на заминалите нелегално към Западна Европа е 6702-ма души. От януари до края на септември избягалите са 17 481.</p>
<p>
	Тези стряскащи числа показват какъв огромен поток хора минава всекидневно през границите ни със Сърбия, без да бъде спрян от полицаите. МВР твърди, че от началото на годината е задържало на западната граница 9315 души, на границата с Турция - 9536 души, а във вътрешността на страната - 10 369 души. Те обаче явно са успели отново да избягат - по последна информация в центровете на агенцията за бежанците има само 1366 души.&nbsp; От началото на годината към 1 ноември броят на влезлите в страната чужденци е 28 038, като само за месец броят им се е увеличил с около 7000 души, сочи статистиката.</p>
<p>
	<strong>Близо 40% от българите не са влизали в интернет</strong></p>
<p>
	В. Сега</p>
<p>
	България изостава в е-сферата. 37% от населението никога не е използвало интернет. Делът на малки фирми, които търгуват онлайн, е само 6%. Малък е и процентът на гражданите, които си &quot;говорят&quot; през интернет с институциите - само 21 на сто. Това са част от данните в Националната програма &quot;Цифрова България&quot;, която очертава задачите до 2020 г. Документът бе публикуван за обществено обсъждане.</p>
<p>
	Преди дни зам.-министърът на съобщенията Валери Борисов призна, че проблемът в слабото ползване на е-услугите е в липсата на единен електронен ЕГН, който да дава достъп до всякакви администрации, портали и бази данни. Сега се налага непрекъснато да се сдобиваме с различни кодове и идентификатори за е-достъп. Проблем е и това, че отделните администрации не са &quot;скачени&quot; в единна система и няма връзки между различните електронни регистри.</p>
<p>
	<strong>Вузовете ще получават повече пари за дефицитни специалности</strong></p>
<p>
	В. Сега</p>
<p>
	Университетите ще получават държавна субсидия на базата на нови критерии, като размерът на средствата вече ще зависи от акредитационната оценка на вуза, научната му дейност и наличието на специалности с очакван бъдещ недостиг на пазара на труда. Това става ясно от проектопостановление на МС за определяне на средствата за издръжка на висшите училища у нас.</p>
<p>
	В момента държавните университети получават субсидията си освен на брой студенти, но и в зависимост от комплексната оценка за качеството на обучението и съответствието му с потребностите на пазара на труда. Средствата се дават по професионални направления, като диференцираният норматив за издръжка на един студент в дадено направление се умножава по определен коефициент, който е различен за различните направления.</p>
<p>
	<strong>Обсъждат новия План за управление на НП &bdquo;Рила&rdquo;</strong></p>
<p>
	В. Стандарт</p>
<p>
	Общественото обсъждане на новия План за управление на Национален парк &quot;Рила&quot; 2015-2024 г. ще се проведе този четвъртък от 09,00 часа в зала &bdquo;Яворов&quot; в Благоевград. Експертите са работили по актуализация на границите му, обособяване на нови зони за ограничаване на човешкото въздействие, пълна инвентаризация на горите, актуализация на видовете растения и животни, инвентаризация на туристическите маршрути.</p>
<p>
	Анкетното проучване показва увеличаване на интереса към природозащитната проблематика и целенасочено търсене на информация за парка и прилежащите защитени територии от туристи. Отчита се и сериозно завишаване на готовността за оказване на подкрепа и предприемане на конкретни действия при възникване на проблемни ситуации на територията на НП &bdquo;Рила&quot; от страна на местното население. Статистиката отчита и повишаване на потока на туристите, които са посетили парка &ndash; средногодишно са 111 198 души.</p>
<p>
	<strong>Китайци луднаха за българско вино</strong></p>
<p>
	В. Новинар</p>
<p>
	Китайци луднаха за българско вино. &bdquo;Интересът към българските вина в Китай е много голям и дори се очаква ръст на износа&ldquo;, съобщи директорът на Изпълнителната агенция за насърчаване на малките и средните предприятия (ИАНМСП) Николай Найденов. 12 български изби са показали своята продукция по време на международната специализирана изложба в Гуанджоу и интересът е бил невиждан.</p>
<p>
	Според справка на икономическото министерство износът на български стоки е на обща стойност 714,6 млн. долара, докато вносът на китайски стоки у нас е на стойност 1,16 млрд. долара.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
