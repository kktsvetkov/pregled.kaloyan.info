

	<div class="art">
		<div id="article_text" class="s4" itemprop="articleBody">
			
			
			<p>
	<strong>Българските потребители пазаруват по-рядко за повече пари</strong><br />
	<em>в. Капитал Daily</em></p>
<p>
	Търговските вериги вземат все по-голям пазарен дял, традиционните магазини губят позиции. Хората пазаруват по-рядко бързооборотни стоки, но средната стойност на покупката се увеличава без значителна промяна в обема. Интернeт и мобилните устройства стават все по-важни за пазаруването.</p>
<p>
	Това са някои от изводите, направени от Весела Калчишкова, директор &quot;Обслужване на клиенти&quot;, &quot;Потребителски панел&quot; - &quot;GfKБългария&quot;, по време на конференцията Retail in Detail 2015, организирана традиционно от сп. &quot;Регал&quot; (издание на &quot;Икономедиа&quot;) и GfK.</p>
<p>
	&quot;През 2015 г. количествата закупени стоки от един потребител са същите, но средната стойност на покупките се вдига не заради инфлационни процеси, а заради намалената честота на пазаруване&quot;, обобщи Калчишкова. С експанзията на търговските вериги нараства значението на промоциите в решението за покупка, както и на собствените марки (Private Labels). В същото време делът на българските брандове в категорията бързооборотни стоки остава относително стабилен в годините, отчита GfK.</p>
<p>
	<strong>Две български компании са в Топ 20 на най-динамичните в региона</strong><br />
	<em>в. Капитал Daily</em></p>
<p>
	Две български компании се наредиха сред 20-те най-бързо растящи IT фирми в Централна и Източна Европа в класацията на Deloitte Fast 50. &quot;Булпрос&quot; заема 12-о място в основното подреждане, а на 14-о място е &quot;Империя онлайн&quot;. Класацията определя технологичните дружества с най-голям растеж на приходите за последните пет години. Основното изискване, освен фирмите да са регистрирани преди този период, е и да отчитат минимум 50 хил. евро годишни постъпления. Ръстовете през годините се изчисляват в местна валута, а финансовите данни се подават от самите компании, като след това се сравняват с финансовите им отчети за съответните периоди. Дружествата кандидатстват сами, като попълват онлайн бланки през уеб сайта на консултантската компания Deloitte. Кандидатите трябва да предлагат технологични решения или продукти в сферите на софтуер, хардуер, комуникации, медии, екологични технологии и естествени науки.</p>
<p>
	<strong>Отделен ред в сметките ще показва новите цени на тока</strong><br />
	<em>в. Сега</em></p>
<p>
	Въпреки че цените на тока за бита остават същите от 1 ноември, техните стойности ще бъдат вписани на отделен ред в новите декемврийски фактури и на трите енергийни дружества - ЧЕЗ, ЕВН и &quot;Енерго-Про&quot;. Причина за това е решението на Комисията за енергийно и водно регулиране (КЕВР), която в неделя одобри нови цени на тока. Символична промяна има само за индустрията, за която електроенергията поевтинява с около 2%. ЕРП-тата вече започнаха извънреден отчет.</p>
<p>
	От ЕВН съобщиха, че всяко домакинство или малка фирма е могло да отчете само показанията си към 1 ноември и да ги предаде в офис на компанията. Самоотчетът е пожелателен и не отменя месечния отчет от страна на дружеството. Такава възможност има и за клиентите на ЧЕЗ и &quot;Енерго-Про&quot;. Както при всяка смяна на цени, информацията за употребения ток във фактурите ще бъде вписана в два отделни периода - потребление по стари цени до 31 октомври включително и потребление по нови цени от 1 ноември. Извънреден отчет започна в неделя и ЧЕЗ. За целта бяха ангажирани 314 служители, които ще работят с удължено работно време и в почивните дни.</p>
<p>
	<strong>Големите вериги се обявиха срещу данък &quot;вредни храни&quot;</strong><br />
	<em>в. Сега</em></p>
<p>
	Големите хранителни вериги, обединени в Сдружението за модерна търговия, се възпротивиха вчера срещу подготвяния нов данък &quot;вредни храни&quot;. В становището на организацията се посочва, че проектът ще навреди на хранителната индустрия и няма да постигне очакваните резултати. Оспорваният и от производители нов данък ще доведе до поскъпване на редица хранителни продукти, част от всекидневното меню на хиляди българи с по-ниска покупателна способност, смятат търговците.</p>
<p>
	&quot;Тъй като приходите на гражданите ще останат непроменени, е нормално те да потърсят тези храни на по-ниски цени. Това означава, че ще купуват от производители в сивия сектор, които поради неплащане на данъци и осигуровки имат ценово предимство от поне 30%&quot;, пише още в становището на организацията. Така се е случило в Унгария, където е бил въведен подобен данък. Мярката е довела до 10-процентно посивяване на сектора, а загубата от приходи от ДДС е била оценена на 25.6 млн. евро.</p>
<p>
	<strong>30 компании от Италия търсят партньори у нас</strong><br />
	<em>в. Стандарт</em></p>
<p>
	Представители на 30 италиански компании от машиностроенето, земеделието, хранителната промишленост и инфраструктурното строителство се срещнаха с потенциални български партньори. Това стана в рамките на Българо-италианския бизнес форум &quot;Технологии за агроиндустрията, промишлеността и инфраструктурата&quot;, който се проведе в София и беше организиран от ИЧЕ (Агенция за подпомагане и интернационализация на италианските предприятия в чужбина) и организацията на индустриалците и работодателите в Италия - Конфиндустрия. Форумът беше закрит от министрите на външните работи на България и Италия - Даниел Митов и Паоло Джентилони.</p>
<p>
	<strong>&bdquo;Черен петък&rdquo; сваля цените със 70 на сто</strong><br />
	<em>в. Новинар</em></p>
<p>
	Истинска истерия за дрехи, мебели и техника на половин цена се очаква в края на ноември.</p>
<p>
	В последния уикенд на месеца много от известните марки ще обявят ударни промоции за стоките си за &bdquo;Черния петък&rdquo;. Предвижда се от 27 ноември до 29 ноември най-големите отстъпки да достигнат до 70 процента от редовната цена, показа проверка на &bdquo;Новинар&rdquo;.</p>
<p>
	И въпреки че търговците все още не искат да се ангажират с конкретни цени, един от големите варненски молове вече промотира ударно предстоящия &bdquo;Черен петък&rdquo;. Фирмите наематели в търговския център вече са готови с над 100 специални оферти. В София пък все още не е ясно какви ще бъдат промоциите за традиционните предколедни намаления. От един от столичните молове дори дават информация на потребителите, че все още не планират да има &bdquo;Черен петък&rdquo;.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
