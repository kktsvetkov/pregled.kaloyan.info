

	<div class="art">
		<div id="article_text" class="s4" itemprop="articleBody">
			
			
			<p>
	<strong>Трите власти се обединиха от нуждата за закриване на съдилища</strong><br />
	<em>в. Капитал Daily</em></p>
<p>
	&quot;За първи път има такова доближаване между исканията на съдебната власт и бюджета, предложен от правителството. Това се случва не заради усилията на изпълнителната власт, а защото виждаме насреща реална готовност да се направят реформи и да има растеж на качество и ефективност. Положителна стъпка с комплимент към съдебната власт&quot;. С тези думи министърът на правосъдието Христо Иванов се обърна към членовете на парламентарната комисия по правни въпроси при обсъждането на бюджета на съдебната власт за 2016 г.  В същия ден Световната банка разпространи доклад за оценка на разходването и институционалните промени в съдебната система на България за последните седем години с цел да ги сравни с данните от други европейски страни.</p>
<p>
	От него ставаше ясно, че България отделя не малко финансови ресурси за съда, но те се управляват изключително лошо.  Бюджетът за съда и прокуратурата се увеличава спрямо предходната година, като Христо Иванов заяви, че това е срещу ясен ангажимент за реформи. &quot;Трябва да спрем да се държим все едно още сме девет милиона и имаме петрол. Трябва да се случи оптимизация&quot; коментира Христо Иванов.  </p>
<p>
	<strong>ДПС победи. Скъпият ток от тор остава</strong><br />
	<em>в. Капитал Daily</em></p>
<p>
	Катастрофалният резултат на ДПС на кметските избори в Пловдив, който се прероди в подкрепата за спечелването на кандидата на ГЕРБ Иван Тотев, явно си има цена. Тя е във възможността над 50 стартирали проекта за централи на биомаса с изгаряне на животинска тор да бъдат изградени, което ще струва на Националната електрическа компания и потребителите на електроенергия над 197 млн. лв. годишно.</p>
<p>
	Парламентарната земеделска комисия отхвърли предложението преференциите за централите на оборска тор да отпаднат, ако са изградени след 1 януари 2016 г. В момента законът предвижда отпадане на високата цена за централите, които ще бъдат завършени след 30 юни 2016 г. На практика с предложението се целеше да бъдат спрени няколко десетки проекта, които вече са в ход и които няма да могат да бъдат завършени до края на тази година.</p>
<p>
	<strong>1000 души са избрали да се осигуряват само в НОИ</strong><br />
	<em>в. Сега</em></p>
<p>
	За около два месеца над 1000 работещи вече са се отказали да се осигуряват за втора пенсия в универсален пенсионен фонд. Това са родени след 1959 г., които са поискали пълната им вноска за пенсия - 17.8 на сто, да отива само в държавния пенсионен фонд. Това съобщи за &quot;Сега&quot; управителят на НОИ Бисер Петков. Той представи бюджета на ДОО за догодина пред социалната комисия в парламента, но заради отсъстващи депутати от управляващата коалиция той не бе приет. Против гласуваха от Патриотичния фронт, БСП и ДПС. Този гаф най-вероятно ще бъде поправен при следващите гласувания в зала и в комисия.</p>
<p>
	<strong>България ще загуби поне 15% от еврофондовете</strong><br />
	<em>в. Сега</em></p>
<p>
	Положението с усвояването на еврофондовете е далеч от безнадеждно, но има сериозен риск България да загуби поне 15% от средствата за отминаващия програмен период - 2007-2014 г., който всъщност приключва в края на тази година. Това става ясно от официалните данни за изпълнението на оперативните програми към 1 ноември.</p>
<p>
	До момента са &quot;наддоговорени&quot; европроекти за над 2.2 млрд. евро, или грубо 4 млрд. лева. Става дума за пускане на повече проекти за повече пари от предвидените в бюджетите на оперативните програми. Това е ход на правителството за спасяване на финансирането и приключване на обекти по европрограмите, които изтичат на 31 декември. Тези разходи тепърва ще трябва да бъдат прегледани, одобрени и възстановени от Брюксел. А ЕК може и да не признае някои разходи. Това се случва, когато бъдат установени нередности и нарушения при изпълнението на проектите. В сряда Европейската Сметна палата констатира в свой доклад точно това - че България и всички други одитирани държави допускат опорочаване на обществени поръчки по еврофондовете.</p>
<p>
	<strong>Повече туристи у нас след драмата в Египет</strong><br />
	<em>в. Стандарт</em></p>
<p>
	Ръст на туристите у нас през зимния сезон, а и за предстоящото лято, очакват от туристическия бранш. Една от причините за това е драмата в Египет с взривения руски самолет с туристи. &quot;Партньорите ни от Великобритания пренасочват клиентите си от Турция и Египет и търсят нови пазари. Затова и интересът към ваканциите у нас е много голям&quot;. Това обяви Даниела Стоева от туристическия консорциум, организиращ изложението Go2Balkans. Зимният туристически сезон се очертава много добър, показват записванията досега, каза Калин Драганов от организаторите. Чартърните полети към държавата ни за ски периода са се увеличили със 7-8%, допълни той.</p>
<p>
	<strong>Обжалват консултанта за оценка на банките</strong><br />
	<em>в. Стандарт</em></p>
<p>
	Международната компания Oliver Wyman обжалва в КЗК решението на БНБ да избере &quot;Делойт България&quot; за консултант на оценката на качеството на активите на българските банки. Открито е производство по жалбата, показва сайтът на КЗК. Според закона решението трябва да е обжалвано и пред БНБ. Подуправителят Димитър Костов е потвърдил пред &quot;Капитал&quot;, че решението е атакувано, но ще поиска от комисията да не се спира процедурата заради важността на поръчката и &quot;Делойт България&quot; да започне работа по изготвяне на методологията за оценката на активите и стрес тестовете на банките. &quot;Делойт България&quot; беше избрана заради в пъти по-ниската цена, която даде на търга - 1,57 млн. лв. без ДДС при 16,72 млн. евро (32,7 млн. лв.) без ДДС на Oliver Wyman.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
