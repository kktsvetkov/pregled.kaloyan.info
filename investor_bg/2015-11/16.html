

	<div class="art">
		<div id="article_text" class="s4" itemprop="articleBody">
			
			
			<p>
	<strong>Накъде ще поеме Европа след атентатите в Париж</strong><br />
	<em>в. Капитал Daily</em></p>
<p>
	Освен 129 убити и над 350 ранени парижките атентати отвориха въпроси, от чиито отговори ще зависи непосредственото бъдеще на Европа. Първите политически последствия за Стария континент вероятно ще доведат до частична и временна промяна в свободата на движение в Шенгенското пространство.</p>
<p>
	Правителствата ще увеличат средствата за сигурност, а страните от ЕС ще останат разделени по темата за бежанците.</p>
<p>
	Основните световни сили - САЩ, ЕС и Русия, заедно с Турция и Саудитска Арабия са на път да постигнат съгласие за война срещу самопровъзгласената &quot;Ислямска държава в Ирак и Леванта&quot; (ИДИЛ), която пое отговорност за атентатите в Париж на 13 ноември.</p>
<p>
	<strong>Skrill ще наеме още 150 служители в София през 2016 г.</strong><br />
	<em>в. Капитал Daily</em></p>
<p>
	Международната компания за електронни разплащания Skrill ще увеличи екипа си в България с още 150 души до края на 2016 г. Към момента броят на служителите в страната надхвърля 600 специалисти по IT и обслужване на клиенти, съобщиха от фирмата.</p>
<p>
	След като Skrill беше придобита от британската Optimal Payments през август тази година, обединената компания обяви новото си име Paysafe. Стойността на сделката е 1.1 млрд. евро и позиционира групата като един от лидерите на пазара, коментира Димитър Мурджев, управител на &quot;Скрилл България&quot;, на официално събитие за представяне на бранда. Преди продажбата Skrill се контролираше от фонда за дялови инвестиции CVC Capital.</p>
<p>
	<strong>Транспортното министерство иска &quot;Гражданска отговорност&quot; да се сключва и онлайн</strong><br />
	<em>в. Сега</em></p>
<p>
	Изричната забрана за сключване на автомобилната застраховка &quot;Гражданска отговорност&quot; онлайн поставя бариери пред свободното използване на електронни услуги. Това се казва в становище на Министерството на транспорта, изпратено до бившия заместник-председател на Комисията за финансов надзор Борислав Богоев и председателя на Асоциацията на пострадалите при катастрофи Владимир Тодоров.</p>
<p>
	Според новия Кодекс за застраховането, приет на първо четене от парламента, сключването онлайн на най-масовата застраховка &quot;Гражданска отговорност&quot; се забранява. Аргументите на авторите на кодекса от Комисията за финансов надзор (КФН) са, че са възможни грешки при попълването на данните от клиентите, заради което може да се откаже плащане.</p>
<p>
	<strong>Кабинетът налива още пари в &quot;златния&quot; сайт за туризъм</strong><br />
	<em>в. Сега</em></p>
<p>
	Държавният сайт за туризъм, създаден преди години от икономическото министерство, е на път да излезе повече от златен. Въпреки че през годините в него потънаха милиони левове без особен резултат, сега финансирането му ще бъде възобновено. Порталът http://www.bulgariatravel.org ще бъде доразвит, след което отново ще се наложи да бъде рекламиран в глобалната мрежа. Пари ще трябват и за поддръжка, става ясно от националната програма &quot;Цифрова България 2015&quot;, публикувана за обществено обсъждане.</p>
<p>
	В програмата не се посочва сумата, която ще бъде нужна за финансиране на тези дейности, но отсега е ясно, че едва ли ще е евтино. Пари ще се търсят от държавния бюджет, от оперативните програми или директно от програма &quot;Иновации и конкурентоспособност&quot;.</p>
<p>
	<strong>Тасев: Токът да поскъпва стъпаловидно</strong><br />
	<em>в. Стандарт</em></p>
<p>
	Ако токът поскъпва стъпаловидно, дефицитът на НЕК може да се ликвидира за 3-4 години с малки стъпки. Това обяви експертът Атанас Тасев пред агенция Фокус. Когато е ясно какво предстои, никой няма да протестира, категоричен е той. Трябва да се позволи на КЕВР с политически консенсус да се обявят реалните дефицити в системата, казва Тасев. Въпрос на дни или най-много до края на месеца е казусът със заема на БЕХ, с който да се налее свеж ресурс, за да бъде решен проблемът с междуфирмената задлъжнялост в сектор &quot;Енергетика&quot;, да бъде решен, съобщи още Тасев.</p>
<p>
	<strong>Нова крафт пивоварна отваря врати в Горна баня</strong><br />
	<em>в. Новинар</em></p>
<p>
	Нова крафт пивоварна отваря врати в столичния квартал &quot;Горна баня&quot;, похвалиха се собствениците Божидар Александров и Димитър Георгиев.</p>
<p>
	Откриването на Blek Pine ще бъде в събота и неделя от 12 часа в бара на ул. &quot;Урал&quot;. Любителите на качествената бира ще имат възможност да опитат специалитетите на Боби и Митко - Blek Pine IPA (Индия пейл ейл) и Blek Pine Stout.</p>
<p>
	<strong>Апетитен хотел отива на тезгяха за 6,5 млн. лв.</strong><br />
	<em>в. Новинар</em></p>
<p>
	Хотел &bdquo;Полюси&ldquo; в Слънчев бряг, собственост на едноименното еднолично акционерно дружество, е обявен за публична продан за 6 500 017,50 лв., показа справка на Topnovni.bg.</p>
<p>
	Частният съдебен изпълнител Ивелина Божилова го дава на търг за удовлетворяване вземането на взискателя &bdquo;Юротрейд&ldquo; ЕООД.</p>
<p>
	Хотелът се намира на около 250 м от плажа. Състои се от две крила и голям вътрешен двор. Комплексът е на 5 етажа и е с капацитет от 400 места. Разполага с общо 64 двойни стаи и 66 апартамента. В хотела има открит басейн, детски басейн, фитнес зала, сауна, масажно студио, ресторант, нощен бар, билярд.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
