

	<div class="art">
		<div id="article_text" class="s4" itemprop="articleBody">
			
			
			<p>
	<strong>Държавата свива почти наполовина леглата в столичните болници</strong></p>
<p>
	В. Капитал Daily</p>
<p>
	Държавата е готова със сметката колко болници в София ще получават пари от здравните вноски. От документа се вижда, че орязването на най-големия пазар, който се ползва от всеки трети българин, е драстично - финансиране от здравната каса ще получат почти 40% по-малко болнични легла, като най-голямо е свиването при хирургичните - над три пъти и половина. Това означава автоматично драстично по-малко безплатни операции и дълга листа на чакащи или много плащащи пациенти от началото на следващата година. Проектът на здравната карта предвижда столицата да разполага с максимум 5877 легла при наличност в момента от 9473.</p>
<p>
	<strong>ГЕРБ предлага електронно гласуване с ЕГН и код</strong></p>
<p>
	в. Сега</p>
<p>
	Готови са промените в Изборния кодекс, които ще регламентират и електронния вот. Това съобщи шефът на правната комисия в НС Данаил Кирилов пред &quot;Сега&quot;. Той обясни, че текстовете обединяват идеи от предишни законопроекти. Така сега управляващите се връщат към текст, който ГЕРБ предлагаше и по времето на кабинета &quot;Орешарски&quot;, за да може поне българите в чужбина да могат да гласуват чрез интернет. Идеята е избирателят да получава 14-цифрен код за достъп и да гласува, след като въведе единния си граждански номер (ЕГН). За да упражнят правото си на е-вот, българите зад граница ще могат да се регистрират на сайта на Централната избирателна комисия (ЦИК). Ще остане и вариантът за пускане на книжни бюлетини на място в секциите, отворени в чужбина.</p>
<p>
	<strong>България се оказа шампион на ЕС по ръст на нивите</strong></p>
<p>
	в. Сега</p>
<p>
	В рамките на ЕС плодородната земя се е увеличила най-много в България. Ново проучване на Евростат показва, че за 10 години у нас обработваемите площи са се разширили с рекордните 60%, докато средният процент на нарастване за съюза от 28 държави е едва 0.1 на сто. Междувременно вчера Българската асоциация на собствениците на земеделски земи изнесе интересни данни за промените в цените на земеделските земи в последната година. Оказва се, че шампион по поскъпване е Благоевградска област, където цените са отбелязали почти троен скок. Всъщност цените на ниви и пасища в България вървят нагоре вече четвърта поредна година.</p>
<p>
	<strong>Посрещаме Никулден с вносна риба</strong></p>
<p>
	в. Стандарт</p>
<p>
	С вносна риба от Виетнам, Бразилия и Аржентина ще посрещнат тази година Никулден повечето бургазлии. Вносната стока е предпочитана заради ниската цена. За разлика от океанските риби, черноморските са в пъти по-скъпи. Дори и рибарите ще сложат тази година на празничната трапеза океански улов, купен от магазина. Причината е, че тази есен морето не даде берекет. Заради оскъдния улов прясната черноморска риба се превърна в истински деликатес. Рибните борси предлагат изобилие от морска храна, но навсякъде висят табели &quot;замразена&quot;.</p>
<p>
	<strong>Губим 1000 лв. от всеки тон нелегално гориво</strong></p>
<p>
	в. Стандарт</p>
<p>
	От всеки незаконен тон гориво хазната губи към 1000 лв. от акцизи и ДДС. Така в бюджета не влиза &quot;гигантска сума&quot;, съизмерима със средствата от еврофондове, които държавата получава. Това заяви Андрей Делчев, изпълнителен директор на Българската петролна и газова асоциация (БПГА). Според членовете на БПГА съществена роля на пазара на нелегални горива имат ведомствените бензиностанции.</p>
<p>
	Светослав Бенчев, експерт от БПГА, обясни, че горивото за тези обекти се внася незнайно откъде и как, като често то се транспортира във всякакви цистерни, дори и с надпис &quot;мляко&quot;, затова и никой не го контролира. Ведомствените бензиностанции реализират приходи, които не се облагат. Акцизите върху тези горива са с 30-40 ст. на литър по-малко и те са атрактивни за потребителите.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Маринова</a></i></div>		</div>
	</div>

	<!-- Mobile payment branding -->
	
	
