

	<div class="art">
		<div id="article_text" class="s4" itemprop="articleBody">
			
			
			<p>
	<strong>Министерството на спорта ще предостави 68 дка на Димитър Бербатов за нова спортна база</strong><br />
	<em>в. Капитал Daily</em></p>
<p>
	Футболистът Димитър Бербатов ще получи за ползване парцел с размер 68 декара в местността &quot;Къро&quot; на Четвърти километър в София, за да направи там базата на бъдещата си школа за млади таланти. Това съобщи спортният министър Красен Кралев след заседанието на Министерския съвет вчера. Кралев заяви, че все още не е напълно изяснена процедурата, по която земята ще бъде дадена за ползване. Въпросният парцел в столицата беше прехвърлен от Министерството на отбраната на Министерството на младежта и спорта преди няколко седмици с решение на правителството.</p>
<p>
	<strong>Орязаната полицейска реформа е на кантар в парламента</strong><br />
	<em>в. Сега</em></p>
<p>
	ГЕРБ, РБ и БДЦ са готови да подкрепят орязването на полицейските привилегии, но само в смекчения им вариант, анонсиран в сряда от премиера Бойко Борисов, показа проверка на &quot;Сега&quot;. ДПС, БСП и АБВ обявиха, че са за запазване на социалните придобивки на полицаите и не одобряват дори смекчения вариант на реформата. От НФСБ заявиха, че щели да коментират едва когато видят предложенията на Борисов черно на бяло, но са против тези на Горанов. &quot;Атака&quot; отказа да съобщи позицията си. Това означава, че реформата, дори орязана, е на кантар в парламента.</p>
<p>
	<strong>НАП няма да може да вика данъкоплатци на разпит</strong><br />
	<em>в. Сега</em></p>
<p>
	НАП няма да може да привиква граждани и собственици на фирми за &quot;устни пояснения&quot; на място. Данъчните настояваха да получат това особено правомощие, но вчера парламентарната бюджетна комисия гласува против. Това се случи при обсъждането на промените в Данъчноосигурителния процесуален кодекс на второ четене.</p>
<p>
	Предложението за разширяване на правомощията на данъчните при ревизии предизвика остри критики и от бизнеса, и от счетоводителите. Експертите се възмутиха, че това правомощие може да прерасне в данъчен произвол. И в момента има достатъчно начини за събиране на информация, включително и изискване на писмени пояснения, коментираха вчера и представители на бизнеса. Въпреки многото критики от НАП до последно настояваха текстовете да бъдат приети. От обясненията на данъчните стана ясно, че е имало нарочна среща между финансовото министерство и КРИБ, на която е измислен вариант прилагането на разпоредбата да бъде уточнено с указания на министъра. Такива бяха представени, но депутати се възпротивиха, че КРИБ няма законодателна инициатива. Депутатът от ДПС Йордан Цонев предложи искането на устни пояснения да бъде възможно само при съмнения за сериозни нарушения като точене на ДДС, но готовност за такива редакции нямаше.</p>
<p>
	<strong>Родна фирма добива медна руда в Куба</strong><br />
	<em>в. Стандарт</em></p>
<p>
	Българската компания &quot;Булгаргеомин&quot; ще добива и обогатява медна руда в Куба съвместно с местното предприятие &quot;Геоминера&quot;. Находището на медна руда ще бъде разработено с помощта на български технолози и се очаква да заработи през 2016 г. Родната фирма &quot;Строителна механизация&quot; пък е в напреднали преговори за изграждане на хидросъоръжения в Куба. Това стана ясно по време на посещение на министъра на икономиката Божидар Лукарски в Куба. 11 български фирми са в делегацията, водена от министър Лукарски. Те взеха участие и в изложението FIHAV 2015 на CUBA EXPO. Визитата е първата на ниво министър след прекъсването на икономическите контакти между двете страни в началото на 90-те години и след скорошното възстановяване на дипломатическите отношения между Куба и САЩ.</p>
<p>
	<strong>Искаме 200 млн. евро за морския бряг</strong><br />
	<em>в. Стандарт</em></p>
<p>
	Има възможност да се хване &quot;последния влак&quot; и да се кандидатства за 200 млн. евро по програмата &quot;Югоизточна Европа&quot;, която затваря през ноември. Това съобщи областният управител на Варна Стоян Пасев. Европарите са за проектиране на брегоукрепителни действия, свлачища и буни. Сдружение на областните управи във Варна, Бургас и Добрич може да кандидатства с общ проект по програмата, за да се привлече по-голямо финансиране. Ако с тези пари се направи проектирането, а след това на общините да се прехвърли държавната собственост на крайбрежните съоръжения, те ще могат да кандидатстват за пари и за строително-ремонтните дейности, обясни Пасев. Сега сме с вързани ръце, тъй като без проект за укрепване не можем да направим нищо, а държавата няма ресурс да осигури толкова пари, каза Пасев. Той е категоричен, че ако областните управи в Бургас и Добрич не се включат, неговата администрация ще пришпори усилията си и ще кандидатства с проект по програмата &quot;Югоизточна Европа&quot;.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
