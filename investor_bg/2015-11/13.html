

	<div class="art">
		<div id="article_text" class="s4" itemprop="articleBody">
			
			
			<p>
	<strong>Три оферти за БТК</strong><br />
	<em>в. Капитал Daily</em></p>
<p>
	Скоростната процедура за продажба на БТК се движи по график, само с леко удължаване на някои междинни срокове. Така, ако не настъпи някаква драматична промяна, още следващия четвъртък - 19 ноември, най-големият по приходи телеком в България ще има нов собственик. Вариантите кой ще той, вече са сведени до три: Спас Русев, Марк Шнайдер или Панос Германос. И в трите случая в схемата влиза и голям финансов инвеститор, подкрепящ кандидата.</p>
<p>
	Четвъртък - 12 ноември. Това беше срокът, в който четирите кандидата, подали първоначални оферти, трябваше да внесат и обвързващи такива, включително със записани цени. Към края на работния ден според източници на вестника пликовете са били три.</p>
<p>
	<strong>ВСС бламира председателя на ВКС за &quot;Яневагейт&quot;</strong><br />
	<em>в. Капитал Daily</em></p>
<p>
	Висшият съдебен съвет (ВСС) се барикадира и категорично отказа независима проверка по случая с изтеклите разговори между съдиите Янева и Ченалова. Кадровиците на Темида дори бламираха председателя на Върховния касационен съд Лозан Панов, като отхвърлиха предложението му за сформиране на нарочна комисия, която да разследва не само това дали изтеклите разговори са незаконни, но и да разгледа фактите, представени в тях.</p>
<p>
	Лозан Панов се аргументира, като посочи, че двама от членовете на етичната комисия &ndash; Димитър Узунов и Ясен Тодоров &ndash; са споменати в записите, което поставя под съмнение обективността на самата комисия. &quot;Мисля, че колегите, чиито имена са споменати, трябва да имат възможност да защитят своите имена пред такъв орган&quot;, мотивира се председателят на ВКС.</p>
<p>
	<strong>870 хиляди трудоспособни българи нито работят, нито учат</strong><br />
	<em>в. Сега</em></p>
<p>
	Почти 40% от българите в трудоспособна възраст, или около 870 хил. души нито учат, нито работят. Около 300 хил. от тях са младежи. Това сочат данните за пазара на труда на Българската стопанска камара, представени вчера съвместно с &quot;Отворено общество&quot; и Световната банка. Според изследването се наблюдава изключително тревожна тенденция на потомствена безработица - децата на безработни родители също са без работа. Според БСК 40% от безработните младежи у нас са от семейства, в които и родителите не работят. Годишно от пазара на труда отпадат между 30 хил. и 40 хил. заети.</p>
<p>
	Тези данни заедно със застаряването на населението са огромно предизвикателство пред пазара на труда. Миналата година например на всеки 60 деца от 15 г. до 19 г., влизащи в трудоспособна възраст, се падат по 100 възрастни хора - от 60 г. до 64 г. За сравнение, това съотношение само преди 15 г. е било в полза на младите - 124 деца към 100 пенсионери. Според прогнозата на БСК през 2050 г. от всеки 5-има българи трима ще са пенсионери и само двама работещи. За да се компенсира намаляването на работната сила, производителността трябва да нарасне с 3-4 пункта, изчисляват работодателите.</p>
<p>
	<strong>Отпада легализацията на важни граждански документи в ЕС</strong><br />
	<em>в. Сега</em></p>
<p>
	Важни документи за гражданското състоянието няма да имат нужда от легализация или апостил, когато са издадени и се ползват в рамките на Европейския съюз. Това ще стане факт, ако и Европейският парламент приеме одобрен вчера от Комисията по правни въпроси регламент, съобщи пресцентърът на ГЕРБ.</p>
<p>
	Става дума за нов регламент за насърчаване на свободното движение на гражданите и предприятията чрез опростяване на приемането на някои официални документи в ЕС. Компромисният текст бил постигнат след трудни тристранни преговори между Европейския парламент, Европейската комисия и Съвета. Българският евродепутат Емил Радев, който представлява Европейската народна партия в преговорния екип, заяви, че се радва на постигнатия напредък по този въпрос, който дълго време беше възпрепятстван от страните членки.</p>
<p>
	<strong>43 бона глоби за инвалиди менте</strong><br />
	<em>в. Стандарт</em></p>
<p>
	Общо 35 ревизионни акта на лекари от ТЕЛК са издали медицинските контролни комисии на НОИ от началото на годината. Сумата на наложените санкции е 43 000 лв. За м.г. са наложени глоби за 53 000 лв. в 50 акта.</p>
<p>
	На фона на издадените решения за инвалидност обжалванията от страна на НОИ са едва 1-2%. Това съобщи управителят на осигурителния институт Бисер Петков по повод недоволството на лекари от Пловдив.</p>
<p>
	<strong>Съдим Русия и Гърция за Бургас-Александруполис</strong><br />
	<em>в. Стандарт</em></p>
<p>
	България ще открие съдебно производство пред Апелативния съд в Амстердам за ликвидация на проектната компания &quot;Транс Болкан Пайплайн Б.В.&quot; (ТБП), създадена за изграждане на петролопровода Бургас-Александруполис. Това стана ясно след гласуваните от кабинета 38 хил. лв. разходи за родната фирма &quot;Проектна компания нефтопровод Бургас-Александруполис БГ&quot;, която държи 24,5% от капитала на ТБП.</p>
<p>
	Мажоритарният пакет от 51% е собственост на руски консорциум, а останалите 24,5% са на гръцкия консорциум &quot;Хелпе-Траки&quot; (23,5%) и гръцката държава (1%). Кабинетът &quot;Борисов&quot; се отказа от проекта през март 2012 г. поради спорни икономически ползи за България и след екопротести, а парламентът денонсира спогодбите с Русия и Гърция.</p>
<p>
	<strong>Eлен Герджиков отново е шеф на градския парламент в София</strong><br />
	<em>в. Новинар</em></p>
<p>
	Очаквано Елен Герджиков отново бе избран за председател на Столичния общински съвет (СОС) на вчерашната първа сесия на новия градски парламент. За досегашния шеф на СОС гласуваха 48 от общо 61 съветници, а 13 от бюлетините се оказаха недействителни. Макар че гласуването беше тайно, се предполага, че Герджиков е бил подкрепен от групата на ГЕРБ (30 съветници), която издигна кандидатурата му, и от реформаторите (11 съветници).</p>
<p>
	За него най-вероятно са гласували и от новата група &bdquo;Пет&rdquo; на новосформираната коалиция от три нови за съвета партии - &bdquo;Народен глас&rdquo;, &bdquo;Движение 21&rdquo; и &bdquo;Зелените&rdquo;. Почти сигурно е, че деклариралите, че ще са в опозиция седмина социалисти са сложили &bdquo;чавки&rdquo; срещу името му или са пуснали празни бюлетини, превръщайки ги автоматично в недействителни.</p>
<p>
	<strong>&quot;Фронтекс&quot; ще помага на България за охраната на границите</strong><br />
	<em>в. Новинар</em></p>
<p>
	Агенцията за защита на външните граници на ЕС &bdquo;Фронтекс&ldquo; ще помага на България за защита на нейната граница с Турция, както и на Хърватия за защита на границата й със Сърбия. Това се казва в доклад на Европейската комисия, който беше оповестен по време на видеоконферентна връзка между държавните ръководители от страните в т. нар. Западнобалкански път на мигрантите.</p>
<p>
	Страните от ЕС обещаха още да изпратят допълнително 320 гранични служители за подсилване на операцията &bdquo;Посейдон&ldquo;, която има за цел да защити гръцките морски граници с Турция. До момента &bdquo;Фронтекс&ldquo; е мобилизирал 775 гранични полицаи в южната ни съседка. Освен това ЕС вече е командировал в Словения 182 полицаи от общо обещаните 400.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
