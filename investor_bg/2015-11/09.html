

	<div class="art">
		<div id="article_text" class="s4" itemprop="articleBody">
			
			
			<p>
	<strong>Догодина отпадат лимитите за болниците</strong></p>
<p>
	В. Сега</p>
<p>
	Една от най-критикуваните практики във финансирането на болниците от здравната каса - налагането на лимити, ще отпадне догодина. Това предвижда проектобюджетът на НЗОК за 2016 г. Ако разходите на касата тръгнат към дефицит обаче, отново ще се стигне до ограничения.</p>
<p>
	Законът предвижда &quot;отпадането на забраната за договаряне на максимален брой извършвани дейности и ограничения в обема и разпределение на квоти за изпълнителите&quot;. От касата поясниха, че лимити няма да има - всяка болница ще отчита дейността, която е извършила, а касата ще й я плаща. Вероятно това ще е факт от 1 април, тъй като в закона пише, че правилата от тази година остават в сила до тази дата.</p>
<p>
	<strong>Над 60% от шосетата са в дупки и кръпки</strong></p>
<p>
	В. Сега</p>
<p>
	В момента 35% от републиканската и около 65% от общинската пътна мрежа са в окаяно състояние. Това показва анализът към Стратегията за пътна инфраструктура в периода 2016-2020 г., приета от правителството. Оценката се базира на измерване на вида повреди и на засегнатите участъци спрямо общата повърхност на съответния път. Според анализа 33%, или една трета от автомагистралите и шосетата от първи, втори и трети клас, са в лошо състояние. &quot;Лошо&quot; означава, че повредите по настилката надхвърлят 30%. В средно състояние са 27%. Едва 40% от пътищата получават добра оценка, т.е. дупките и кърпежите засягат под 10% от асфалта.</p>
<p>
	Подобряването на състоянието на шосетата би довело до сериозни икономически ползи за всички, които ги ползват. Всеки лев, вложен в &quot;рехабилитация&quot; на пътища днес, ще спести на пътуващите 11 лева в бъдеще, сочи анализът.</p>
<p>
	<strong>Енергетиката не казва кои фирми хитруват за скъпия ток</strong></p>
<p>
	В. Сега</p>
<p>
	Министерството на енергетиката отказва да каже кои топлофикации и заводски централи не са монтирали специални уреди за измерване на високоефективната електроенергия. Това е важно, защото без точно отчитане НЕК трябва да изкупува на преференциални цени от тези централи (те са около 30) не само количествата от високоефективните мощности, а целия произведен ток. Главни печеливши от тази ситуация са трите топлофикации - в Сливен, Перник и Русе, които се свързват с бизнесмена Христо Ковачки. &quot;Загубите на НЕК от купуването на този ток само за 2014 г. са 231 млн. лв.&quot;, коментира през лятото министър Теменужка Петкова. По думите й огромната част от приходите на тези предприятия идват именно от продажба на скъп ток, а не на топлоенергия, и това става за сметка на НЕК, която трупа загуби и дефицити.</p>
<p>
	<strong>Връщат по-бързо ДДС за електронни фактури</strong></p>
<p>
	В. Стандарт</p>
<p>
	По-бързо може да се връща ДДС на фирми, които използват електронни фактури. Това е един от начините бизнесът да бъде стимулиран да издава и приема електронни фактури. По-широкото използване на електронни фактури е залегнало в стратегията за повишаване на приходите в бюджета и справяне със сивата икономика, която наскоро беше приета от Министерски съвет. Крайната цел е използването на електронни фактури от всички регистрирани по ДДС фирми, а в НАП да се получава информация за всички издадени електронни фактури в реално време или в рамките на възможно най-кратък времеви период. Така коректните фирми ще пестят време и пари, а контролът от НАП ще се осъществява много по-лесно.</p>
<p>
	Освен че ДДС-то ще може да се връща по-бързо на фирмите, ползващи електронни фактури, ще се съкрати и времето за проверки и ревизии от страна на НАП. Това ще намали административната тежест за бизнеса, тъй като ще се намали времето за престой на данъчните във фирмите. За да стане всичко това възможно, ще бъде въведен единен (задължителен) формат на електронна фактура. Идеята е регистрираните по ДДС фирми да могат да дават писмено съгласие да получават електронни фактури.</p>
<p>
	<strong>НЕК заведе дело срещу ЧЕЗ за неплатени фактури</strong></p>
<p>
	В. Капитал Daily</p>
<p>
	Националната електрическа компания (НЕК) е предявила частичен иск на стойност 6.362 млн. лв. срешу доставчика на електроенергия за Северозападна България &quot;ЧЕЗ електро България&quot; за неплатени фактури за продадена електроенергия. Това става ясно от съобщение на сайта на Българската фондова борса (БФБ), публикувано от ЧЕЗ. Тъй като компанията е публична, тя има задължение да оповестява подобна информация, ако цената на иска надхвърля 10% от собствения капитал на дружеството, се посочва в съобщението. Пълният размер на исковете е 63.628 млн. лв. и лихви на стойност 1 млн. лв.</p>
<p>
	От НЕК обясниха, че искът е депозиран в средата на септември и предстои насрочване на делото. Предмет на спора са вземания за продадена електроенергия по две фактури от януари и февруари 2014 г. В съобщението на ЧЕЗ се посочва, че смятат исковете за напълно неоснователни и възнамеряват да предприемат всички &quot;допустими от закона стъпки с цел защита интересите на дружеството и акционерите&quot;.</p>
<p>
	<strong>Първи сме в Европа по износ на билки</strong></p>
<p>
	В. Новинар</p>
<p>
	България е на първо място в Европа и на четвърто в света по износ на билки. Всяка година от страната ни излизат над 12 000 тона от лечебните растения, които у нас са в изобилие.Това стана ясно на фестивала на билките, който се проведе в Пловдив. &bdquo;Заемаме челно място, защото по нашите географски ширини има много голямо разнообразие от лечебни растения, а и съдържанието на активни вещества в тях е с много високо качество&ldquo;, обясни за &bdquo;Новинар&ldquo; д-р Петър Димков.</p>
<p>
	По думите му едни от най-разпространените билки са т. нар. трапезни. Това са мащерката, маточината, ментата и риганът. Сред търсените български билки са още липовият цвят, както и плодовете на кориандъра и шипката, копривата, лайката, глогът и къпината. Експерти допълниха, че снабдяваме с билки основно страни от Европа, както и Канада. В света само Китай, Индия и Мексико имат повече лечебни растения от нас.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
