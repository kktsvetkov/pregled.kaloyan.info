

	<div class="art">
		<div id="article_text" class="s4" itemprop="articleBody">
			
			
			<p>
	<strong>Търговете за ток вече са онлайн, но станаха по-непрозрачни</strong></p>
<p>
	В. Капитал Daily</p>
<p>
	Трите най-големите продавача на електричество в страната - държавните АЕЦ &quot;Козлодуй&quot;, ТЕЦ &quot;Марица-изток 2&quot; и НЕК, вече няколко месеца предлагат количествата си свободна енергия на електронни платформи. Новите търгове обаче не премахват досегашните проблеми, а дори внасят повече непрозрачност, показва опитът на търговците на ток. Годишните сделки са огромни - от порядъка на 1.5 млрд. лв., а количества отиват както за износ, така и за месни потребители.</p>
<p>
	Онлайн системата за продажба на електроеелектронергия на АЕЦ &quot;Козлодуй&quot; заработи в средата на тази година, но според търговци на енергия с нейното въвеждане търговете са станали по-непрозрачни. Причината е, че централата вече не обявява имената на компаниите, които са класирани, и така не се знае кой е спечелил, коментира Никола Василски, търговски директор на &quot;Енерджи съплай&quot;.<br />
	От средата на годината Националната електрическа компания (НЕК) също въведе онлайн система за продажба на електроенергията си. Платформата на НЕК е идентична с тази на ТЕЦ &quot;Марица-изток 2&quot;, която беше първата, въвела подобна система. За разлика от нея на тази на НЕК липсва информация за минали процедури и статистика за сключените договори за продажби.</p>
<p>
	<strong>БТК купува 30% от футболния &quot;Левски&quot; за 13 млн. лв.</strong></p>
<p>
	В. Капитал Daily</p>
<p>
	&quot;Българска телекомуникационна компания&quot;, която съвсем скоро ще мине под контрола на Спас Русев и руската ВТБ, стана най-големият акционер в &quot;Професионален футболен клуб Левски 1914&quot; АД. Компанията купи акции за 13 милиона лева при увеличение на капитала на дружеството и ще притежава почти 30% от собствеността в синия футболен клуб.</p>
<p>
	Акционерите на &quot;Левски&quot; приеха увеличението на капитала от 30 669 974 акции на 43 669 974 акции с право на глас. Всяка от новите акции е с номинал 1 лев и ще бъдат придобити на тази стойност от БТК. Досегашните акционери се съгласиха да отпадне изискването в устава на клуба при увеличение на капитала всеки от досегашните акционери да получава правото да увеличи пропорционално дела си в купуването на акции от новата емисия. Това беше направено специално за БТК и неговото влизане като собственик. Компанията ще трябва да внесе 1/4 от сумата до три месеца, а останалата част до една година. Сделката реално оценява &quot;Левски&quot; на близо 44 млн. лв.</p>
<p>
	<strong>80% от зрелостниците влизат в университет</strong></p>
<p>
	В. Сега</p>
<p>
	Университетите почти стигнаха тавана си в приема на студенти. Огромен процент от завършващите средно образование - почти 80 на сто, успяват да влязат в университет и въпреки това повечето вузове у нас не могат да запълнят капацитета си. Демографската криза, огромният брой заминаващи в чужбина студенти и многото висши учебни заведения у нас създават все по-неблагоприятна картина на висшето образование в България. Това показва анализът на данните за броя на завършващите средно образование, броя на първокурсниците и заминаващите в чужбина, предоставени на &quot;Сега&quot; от просветното министерство.</p>
<p>
	Ефектът на демографската криза отдавна е видим в системата на висшето образование. Броят на завършващите средно образование, т.е. на потенциалните студенти, се е стопил с над една пета през последните 5 години. Ако през учебната 2010/2011 г. у нас е имало 68 000 дванадесетокласници, през 2011/2012 г. те намаляват до 65 000, през 2012/2013 - до 62 000, за да достигнат през миналата 2014/2015 едва 58 654 души.</p>
<p>
	<strong>Не всички учители ще получат 70 лв. увеличение на заплатите</strong></p>
<p>
	В. Сега</p>
<p>
	Не всички учители ще получат по 70 лв. увеличение към заплатите си, то ще важи само за преподавателите с минимални заплати за съответната длъжност, става ясно от анекс към колективния трудов договор за системата на народната просвета, сключен между МОН и синдикатите на 9 ноември т.г.&nbsp; В края на октомври след среща с финансовия министър Владислав Горанов синдикатите обявиха, че заплатите на абсолютно всички учители и останалия персонал в системата на народната просвета ще бъдат увеличени от 1 октомври т.г. със 70 лв.</p>
<p>
	След излизането на наредбата за увеличението и на анекса към колективния трудов договор обаче се вижда, че този скок е само за индивидуалната минимална основна работна заплата по длъжностни степени. Т.е. ако един младши учител досега е бил на минимална заплата от 530 лв., занапред тя става 600 лв. Същото е и при старшите учители, които са били на минимална за длъжността си заплата от 555 лв. и които вече ще вземат по 625 лв. Минималната директорска заплата се увеличава от 680 лв. на 750</p>
<p>
	<strong>Туризмът иска отчет за рекламата ни в Русия</strong></p>
<p>
	В. Стандарт</p>
<p>
	Туристическият бранш поиска от ресорния си министър Николина Ангелкова отчет на вложените пари за реклама на сектора в Русия и Европа. Настояваме и за анализи на ефекта за имиджа ни като дестинация. Това заяви председателят на Асоциацията на българските туроператори и туристически агенти Байко Байков на кръгла маса за двустранните възможности, организирана от Министерството на туризма.</p>
<p>
	<strong>Возим се в раздрънкани маршрутки</strong></p>
<p>
	В. Новинар</p>
<p>
	Масово маршрутките в столицата са стари, това заявиха от ДАИ след проверка на техническата изправност на автомобилите. Инспекторите установили, че вратите на таратайките трудно се затварят, а на гумите отдавна им е минало времето. От ДАИ регистрирали още нарушения, сред които и натъпканите с хора автомобили. Проверяващите се натъкнали дори на маршрутка, пълна с багаж.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
