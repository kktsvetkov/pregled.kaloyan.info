

	<div class="art">
		<div id="article_text" class="s4" itemprop="articleBody">
			
			
			<p>
	<strong>2000 полицаи са подали рапорти за напускане</strong><br />
	<em>в. Сега</em></p>
<p>
	Броят на подалите рапорт за напускане на вътрешното министерство негови служители вече наближава 2000 души. Това обяви шефът на Синдикалната федерация на служителите в МВР (СФСМВР) Валентин Попов вчера след неформална среща с депутати от Реформаторския блок. Точно от тях дойдоха остри нападки към протестиращите. Пред bTV шефът на парламентарната комисия по вътрешна сигурност Атанас Атанасов (РБ) обяви, че много от полицаите не знаят как се стреля, а колегата му от ГЕРБ Методи Андреев заяви, че взимат колкото професорите, и ги сравни с &quot;торба с размъкнати дрехи и извадена риза&quot;.</p>
<p>
	<strong>ТЕЛК в Пловдив е пред спиране заради бунт на лекари</strong><br />
	<em>в. Сега</em></p>
<p>
	Лекарите от ТЕЛК в Пловдив са подали масово предизвестия за напускане, съобщи пред информационните агенции председателят на регионалната лекарска колегия д-р Георги Кръстев. Причината е, че по закон лекарите от ТЕЛК трябва лично да възстановяват отменени от по-горна инстанция обезщетения. Докато тече едномесечният срок на предизвестията медиците остават на работа, но след това голяма част от Южна България може да остане без медицинска експертиза.</p>
<p>
	От години, когато по закон НОИ оспори решение на ТЕЛК, а НЕЛК - националната трудовоекспертна лекарска комисия, или съдът го отменят, самите лекари от ТЕЛК трябва да платят от джоба си изплатената по решението пенсия. Тъй като листите на чакащи пред НЕЛК са големи и националната комисия може да разгледа жалба година и половина след подаването й, ако се стигне до отмяна на решение, сумата за възстановяване може да набъбне на 2-3-4 хил. лв., обясни пред &quot;Сега&quot; шефът на УС на Сдружението на лекарите от медицинската експертиза в България д-р Петко Ников. Заплатите в ТЕЛК са около 1000 лв., а според Георги Кръстев се стига до запори.</p>
<p>
	<strong>Уволняват 100 хил. заради скъпия ток</strong><br />
	<em>в. Стандарт</em></p>
<p>
	Ако сегашната цена на тока се задържи, през 2016 г. ще бъдат съкратени около 100 000 работни места. Това заяви зам.-председателят на Българската стопанска камара Камен Колев пред bloombergtv.bg. Колев обоснова прогнозата си с анализи на Ernst&amp;Young. Ударът върху износа ще бъде много сериозен, тъй като това са борсови стоки, които потребяват много енергия, каза Колев. Не можете да повишавате цената над борсовата, просто излизате от пазара, обясни зам.-председателят на БСК.</p>
<p>
	Скокът на електроенергията за бизнеса от 1 август вече сви експорта на стоки от България. За това алармира в интервю за &quot;Стандарт&quot; ден по рано и председателят на КРИБ Кирил Домусчиев.</p>
<p>
	<strong>Бойко: Разписах 3,5 млн. за МВР</strong><br />
	<em>в. Стандарт</em></p>
<p>
	Общо 3,5 милиона лева разписах днес за МВР, заяви премиерът Бойко Борисов по време на освещаването на дарение за пловдивската пожарна.</p>
<p>
	Премиерът Борисов обясни, че са предвидени 700 хил. лв. за ремонт на автомобилния парк на МВР. Половин милион лева ще бъдат дадени за специалните полицейски сили. 720 хил. лв. - за зимни автомобилни гуми. Ще има средства и за смяна на принтери и компютри в почти всички дирекции на МВР. Има средства и за доставка на гориво, за ремонтиране на приемни за граждани и др.</p>
<p>
	<strong>Произведоха над 1 милион киловата ток от манджи</strong><br />
	<em>в. Новинар</em></p>
<p>
	Столичната инсталация за преработка на зелени и биоотпадъци, която се намира на площадката &bdquo;Хан Богров&rdquo; до с. Долни Богров, произведе първия милион киловатчаса електроенергия само от събрана храна от ресторантите и столовете в София.</p>
<p>
	За първите десет месеца на годината успяхме да произведем 1128 мегавата ток от биоотпадъци, съобщи за &bdquo;Новинар&rdquo; шефът на общинското предприятие за третиране на отпадъците Николай Савов. Една трета от електроенергията е била използвана от съоръженията на новооткрития през септември и намиращ се в близост до &bdquo;Хан Богров&rdquo; завод за боклук, а останалото количество е влязло в системата на ЧЕЗ. Общината е спечелила от продажбата му 252 672 лева.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
