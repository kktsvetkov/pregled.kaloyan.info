

	<div class="art">
		<div id="article_text" class="s4" itemprop="articleBody">
			
			
			<p>
	<strong>Над 1600 блока вече са готови за саниране</strong><br />
	<em>в. Сега</em></p>
<p>
	Над 1600 договора за саниране на жилищни сгради са подписани по безплатната програма на правителството. Това стана ясно вчера при откриването на още два блока в Благоевград, които са обновени. Така санираните блокове в страната стават три, след като първият беше открит през лятото също в Благоевград.</p>
<p>
	По програмата вече са подадени 1821 заявления за интерес и финансова помощ от сдружения на собственици в цялата страна, 1718 са одобрени. Сключените договори между общини и сдружения са 1707, а тристранните договори между кметовете, Българската банка за развитие (ББР) и областните управители са 1618.</p>
<p>
	<strong>Българите не вярват, че управлението зависи от волята на народа</strong><br />
	<em>в. Сега</em></p>
<p>
	Мантрата на политиците, че правят всичко по волята на суверена, не се споделя от огромното мнозинство от хората у нас. 79% от българите не вярват, че страната им се управлява по волята на народа. Това показва международно изследване на социолозите от &quot;Галъп&quot; за нагласите на жителите в 62 държави спрямо демокрацията. По този показател страната ни заема третото място в класацията на скептиците, изпреварвана само от Армения (90%) и Латвия (85%). Непосредствено след нас са Мексико (75%), Босна и Херцеговина (74%), Ливан (73%) и др.</p>
<p>
	<strong>&quot;Subway България&quot; ще отвори ресторанти и в бензиностанции</strong><br />
	<em>в. Капитал Daily</em></p>
<p>
	Веригата ресторанти за бързо хранене Subway ще приключи 2015 г. с 5% ръст на оборота за страната, като при някои от обектите повишението ще е между 15% и 20%, съобщи за &quot;Капитал Daily&quot; Иван Тодоров, изпълнителен директор на &quot;Subway България&quot; и &quot;Subway Румъния&quot;.</p>
<p>
	През 2015 веригата откри три нови заведения - в курорта Златни пясъци, на магистрала &quot;Тракия&quot; и във Варна. До края на годината предстои да бъде отворен нов сезонен ресторант в Банско, с което общият брой на Subway обектите в България ще достигне 38.</p>
<p>
	<strong>Губим 300 млн. лв. от данъци в туризма</strong><br />
	<em>в. Стандарт</em></p>
<p>
	Между 300 млн. и 500 млн. лв. губи държавата от сивия сектор в туризма само като неплатени данъци, твърдят експерти от бранша. Над 60% е делът на сивата икономика в сектора, признаха през последните месеци представители и на туроператорите, и на хотелиерите. Така, ако приходите от нощувки и допълнителни услуги за 2014 г. са 6 млрд. лв., то реално оборотът на сектора е бил близо 10 млрд. лв. Заради липсата на реални сведения за броя нощувки и дори за местата за настаняване - квартири, хостели, пансиони и семейни хотели, държавата няма и реална статистика. По-страшна обаче е щетата за бюджета.</p>
<p>
	<strong>Звезди пресяват проекти за финансиране</strong><br />
	<em>в. Стандарт</em></p>
<p>
	Актрисата Лилия Маравиля, музикантът Калин Вельов, художникът Недко Солаков и социалният антрополог Харалан Александров са само част от Творческия съвет на столичната програма &quot;Култура&quot;. Това реши на вчерашното си заседание Столичният общински съвет. Творческият съвет се състои от 20 души и одобрява проектите, които получават финансиране по програма &quot;Култура&quot;, координатор на която е шефът на едноименната дирекция в общината. Зам.-кметът по култура, както и петима съветници - Малина Едрева, Борислав Бориславов, Венцислав Мицов, Ирена Анастасова и Виолета Тодорова, също влизат в съвета. В него са и проф. Николай Йорданов от Института за изследване на изкуствата, Тони Николов от Портал &quot;Култура&quot;, Снежана Тодорова от СБЖ, шефът на НДК Мирослав Боршош, проф. Божидар Манов от Съюза на българските филмови дейци, Юрий Вълковски от Фондация за градски проекти и изследвания, Васил Димитров от Българска фестивална асоциация, Гергана Димитрова от Асоциация за свободен театър и Георги Такев от Нов български университет.</p>
<p>
	<strong>Окончателно: Вальо Топлото отива в затвора за 3 години</strong><br />
	<em>в. Новинар</em></p>
<p>
	Върховният касационен потвърди решението на софийските апелативни съдии по делото срещу бившия изпълнителен директор на &bdquo;Топлофикация София&rdquo; ЕАД Валентин Димитров, съобщиха от съда.</p>
<p>
	На 16 февруари тази година Апелативният съд призна Димитров за виновен и измени присъдата на градските съдии, като реши, че ексшефът на &quot;Топлофикация&quot; е извършил едно продължавано престъпление в течение на няколко години, а не две, както бе приел СГС. На втората инстанция Вальо Топлото бе осъден на три години затвор по делото за безстопанственост.</p>
<p>
	<strong>Евтин бензин до Нова година</strong><br />
	<em>в. Новинар</em></p>
<p>
	Бензинът у нас ще остане евтин до Нова година. &bdquo;Прогнозите са цените на горивата у нас да останат на сегашните си нива и дори леко да се понижат&rdquo;, съобщи за &bdquo;Новинар&rdquo; шефът на Балканската и Черноморска петролна асоциация Валентин Кънев. Той уточни, че в момента стойностите са около 2 лв. за литър.</p>
<p>
	Експертът уточни, че цените на нефта, от които също се влияе бензинът, остават много ниски &ndash; около 40-45 долара за барел. Кънев изтъкна, че курсът на долара също оказва влияние и ако щатската валута поскъпне, горивата също отиват нагоре.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
