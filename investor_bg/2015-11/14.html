

	<div class="art">
		<div id="article_text" class="s4" itemprop="articleBody">
			
			
			<p>
	<strong>А сега да минем на втора...</strong><br />
	<em>в. Капитал</em></p>
<p>
	Когато преди години в &quot;Капитал&quot; започнахме да пишем все по-активно за нарастващия брой стартиращи компании в България, много наши читатели се възмущаваха, че използваме &quot;чуждата&quot; дума стартъп. Честно казано, и ние в началото спорихме как да наричаме младите, току-що създадени фирми, които измислят нова услуга или производство или подобряват вече съществуващи такива, и дори в един момент пишехме startup на латиница. Днес никой вече не пита какво точно означава и как се пише тази дума и има ли тя почва у нас. Оказа се, че стига да има правилните семена, почвата е повече от добра.</p>
<p>
	През последните години стотици млади предприемачи са били финансирани през различни канали в България - някои от фондове, други от бизнес ангели, трети със самостоятелни усилия. Несъмненият бум обаче настъпи с навлизането преди три години на двата фонда за рискови инвестиции, финансирани от Европейския инвестиционен фонд (ЕИФ) по програмата Jeremie - Eleven и LAUNCHub, които вече са в края на инвестициите си от текущия рунд. Стартъп общност имаше и преди тях, но именно европейското финансиране даде тласък на зараждането на цялостна екосистема, която продължава развитието си и в момента.</p>
<p>
	<strong>Една жена каза</strong><br />
	<em>в. Капитал</em></p>
<p>
	&quot;Последният тест за Висшият съдебен съвет&quot; - така западен дипломат коментира пред &quot;Капитал&quot; ситуацията с изтеклите записи от разговорите между съдиите Владимира Янева и Румяна Ченалова. Тест, защото от това как съветът ще подходи към поредният скандал, обхванал върховете на съдебната система, ще зависи до известна степен и оценката, която България ще получи след месец и половина от Европейската комисия в рамките на мониторинга. Последният, защото търпението на ЕК е изчерпано и страната ни най-вероятно ще бъде отделена от Румъния в процеса, а напредъкът в съдебната реформа, борбата с корупцията и организираната престъпност ще бъдат обвързани с превеждането на средства по европейските фондове.</p>
<p>
	В четвъртък мнозинството във ВСС ведно с главния прокурор Сотир Цацаров не само дадоха ясен знак, че не възнамеряват да гарантират обективна и независима проверка на изнесените данни, но и успяха да направят демонстрация на сила. Разговорът, ако автентичността му се потвърди, е озвучаване и оцветяване на немия филм на зависимостите и мрежите в системата, който всички вече сме гледали. С цвят и звук той показва нагледно не само механизмите за прикриване на злоупотреби, но и конструкционния дефект на системата.</p>
<p>
	<strong>Задава ли се голямото военно харчене</strong><br />
	<em>в. Капитал</em></p>
<p>
	Българската армия като че ли е на път да спечели своята първа малка победа от години насам в тежката позиционна война с Министерство на финансите. За пръв път от началото на глобалната икономическа криза въоръжените сили на страната най-накрая може да получат някакво целево финансиране за модернизация на бойната техника, която използват. Това се случва, след като в продължение на цяла година правителството и най-вече финансовият министър Владислав Горанов блокираха приемането на амбициозната програма за въоръжените сили.</p>
<p>
	<strong>Стотици деца изчезват под носа на агенцията за бежанците</strong><br />
	<em>в. Сега</em></p>
<p>
	Пълен хаос и безхаберие цари по отношение на децата бежанци без родители и роднини, които пристигат в страната. Държавната агенция за бежанците (ДАБ) и Държавната агенция за закрила на детето нито могат, нито се опитват да ги опазят. Според откровените им признания малолетни и непълнолетни изчезват от лагерите и каналджии ги прехвърлят в Западна Европа, без никой да разбере.</p>
<p>
	От 2014 г. насам има драстично увеличение на броя на самотните деца, които влизат в България, стана ясно на конференция по проблема, която се проведе в парламента. Влезлите през тази година са 1404. В масовия случай става дума за деца от Афганистан, Ирак, Сирия и Пакистан. За сравнение през 2013 г., когато беше пикът на бежанския поток, те са били само 183.</p>
<p>
	<strong>Фирма ще се регистрира най-много за два дни</strong><br />
	<em>в. Сега</em></p>
<p>
	Всеки ще може да си регистрира фирма максимум за два дни. Това предвиждат промени в Закона за търговския регистър, приети през лятото, но влизащи в сила сега, съобщи Агенцията по вписванията (АВ).</p>
<p>
	&quot;Заявленията за вписване на първоначална регистрация на търговци ще се разглеждат до края на следващия работен ден от постъпването им в Търговския регистър. Произнасянето ще се извършва незабавно след разглеждане на заявлението, освен в случаите, когато на заявителя са дадени указания&quot;, обясниха от АВ.</p>
<p>
	<strong>Пропастта между бедни и богати зейва в първи клас</strong><br />
	<em>в. Стандарт</em></p>
<p>
	Как училището, в което учат днес децата ни, ще се отрази на пазара на труда в следващите години? Световната банка представи проучвания, свързани с демографската криза и начина, по който тя ще моделира икономиката ни до 2050 г. Дотогава се очаква страната ни да е загубила 1/3 от населението си, следователно трябва да се съсредоточим върху това малкото останали хора в активна възраст да имат уменията, с които да повдигнат нивото на икономиката, казва Виктория Левин от Световната банка. Ако през 2010 г. най-голямата група хора у нас е била между 34 и 39 г., през 2030-a най-много българи ще бъдат във възрастта от 50 до 54 г., посочи Левин.</p>
<p>
	Ако си дете от бедно семейство, шансовете ти след време да намериш добра работа са силно намалени. Българската образователна система е силно разделяща, посочва проучването на Световната банка. Разделението по оста бедни-богати започва още във възрастта първи - четвърти клас, като децата със сходни икономически възможности най-често попадат и в сходни училища. Окончателното разделение по социално-икономически признак се оформя около седми клас с процеса на кандидатстване в гимназии. Това е и една от причините учениците в професионалните гимназии да показват ниски резултати - в много от тях често отиват деца от по-бедни семейства, които нямат материалната възможност да плащат за образователни услуги.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
