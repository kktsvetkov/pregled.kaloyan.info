

	<div class="art">
		<div id="article_text" class="s4" itemprop="articleBody">
			
			
			<p>
	<strong>На Ковачки му тръгна по релси</strong></p>
<p>
	в. Сapital daily</p>
<p>
	На бизнесмена с интереси основно в енергетиката Христо Ковачки напоследък определено му върви. През миналата година НОИ разсрочи задължения от 41 млн. лв. за осигуровки на служителите в мина &quot;Въгледобив Бобод дол&quot;. В края на 2014 г. ТЕЦ &quot;Бобов дол&quot;, която има две сероочистващи инсталации на трите си блока и многократно беше заплашвана от спиране заради това, че не изпълнява еконормите на ЕС, получи лиценз, с който ще може да произвежда електроенергия през следващите пет години. А наскоро изненадващо Комисията за енергийно и водно регулиране увеличи с 15% квотите на гарантирано изкупуваната от НЕК електроенергия от топлофикациите и заводските централи, голяма част от които се свързват с Ковачки.</p>
<p>
	Сега той може да се похвали с още един успех, този път в друг бизнес, съпътстващ основния му. В дните между 15 и 19 юни транспортното министерство е издало лиценз на &quot;ТБД - Товарни превози&quot; за железопътен транспорт на стоки. Компанията е 100% собственост на ТЕЦ &quot;Бобов дол&quot;, част от енергийния пакет на Ковачки през &quot;Консорциум Енергия МК&quot;.</p>
<p>
	<strong>Отварят вратите за родни стоки в Китай</strong></p>
<p>
	в. Стандарт</p>
<p>
	Център за насърчаване на сътрудничеството между Китай и страните от Централна и Източна Европа (ЦИЕ) стартира дейността си в България. Вчера бяха подписани основните принципи за работата на Центъра, който е структура към Министерството на земеделието. &quot;Центърът дава добра възможност на земеделския бизнес у нас да навлезе на китайския пазар. Ще се облекчи търговията между Китай и страните от ЦИЕ&quot;. Това заяви зам.-министърът на земеделието Васил Грудев на среща между Китай и страните от ЦИЕ, която се проведе в София.</p>
<p>
	&quot;Подкрепата на Китай и страните от ЦИЕ означава една висока оценка за двустранното сътрудничество в областта на земеделието и храните, както и доверие към страната ни за успешното функциониране на една такава платформа за насърчаване&quot;, каза Васил Грудев. Една от функциите на Центъра ще бъде създаване на мрежа от бизнес контакти и размяна на информация за сътрудничество в селското стопанство между Китай и страните на ЦИЕ.</p>
<p>
	<strong>Радари мерят средната скорост по магистралите</strong></p>
<p>
	в. Стандарт</p>
<p>
	Радари ще контролират средната скорост по магистралите. Това съобщи шефът на Агенция &quot;Пътна инфраструктура&quot; Лазар Лазаров. Според него това е една от мерките за справяне с войната по пътищата, която все още се обсъжда с КАТ. Проектът, който АПИ подготвя, предвижда да се ползват и стационарните камери на МВР. Лазаров припомни, че в момента подобни уреди за засичане на средната скорост на автомобилите работят експериментално на АМ &quot;Люлин&quot;. Средната скорост на шофьорите ще се изчислява по формулата от втори клас, според която пътят е равен на времето по скоростта. Засега обаче от Пътната агенция не се ангажираха с ясен отговор на въпроса кога контролът на средната скорост по магистралите ще стане факт.</p>
<p>
	Предвиждаше се устройствата за контрол на средната скорост да заработят още през 2012 г. Тогава те бяха закупени, но са получили сертификати от Института по метрология едва през есента на миналата година. Тогава са монтирани и първите експериментални радари.</p>
<p>
	<strong>Бизнесът е готов за по-радикални протести заради скъпия ток</strong></p>
<p>
	в. Сега</p>
<p>
	Бизнесът няма да отстъпи и е готов за още по-радикални действия, ако токът все пак поскъпне и кабинетът се откаже от спешните реформи в сектора. Това заявиха четирите работодателски организации - БСК, АИКБ, БТПП и КРИБ. Вчера стотици фирми спряха работа за 1 час - между 11 и 12 ч., в &quot;деня на траур&quot; за българската енергетика. Комисията за енергийно и водно регулиране отложи решението си за идната седмица, а енергийният министър Теменужка Петкова свика спешна среща с работодатели, синдикати и държавните енергийни предприятия.</p>
<p>
	Данните показват, че протест е имало в 76 населени места в страната. В него са се включили повече от 170 000 мениджъри, работници и служители от над 1250 предприятия. Реално протестът се подкрепя от повече от 237 000 работници и служители от други над 1600 предприятия, тъй като има фирми с непрекъснато производство, където спирането на тока може да доведе до тежки аварии или до непоправими щети на машините.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Маринова</a></i></div>		</div>
	</div>

	<!-- Mobile payment branding -->
	
	
