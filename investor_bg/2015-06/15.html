

	<div class="art">
		<div id="article_text" class="s4" itemprop="articleBody">
			
			
			<p>
	<strong>OMV подготвя съживяване на проекта &quot;Набуко&quot; през България</strong><br />
	<em>в. Капитал Daily</em></p>
<p>
	Контролираната от австрийската държава компания OMV може да построи газопровод, свързващ т.нар. &quot;Турски поток&quot; от българо-турската граница с централноевропейския разпределителен газов център в Баумгартен край Виена. Начело на проекта, преминаващ през България, Румъния и Унгария, щял да бъде Райнхард Мичек - бившият ръководител на газопровода Nabucco.</p>
<p>
	Това твърди австрийското издание Die Presse в ексклузивна статия, според която бъдещият главен изпълнителен директор на OMV Райнер Зеле планира с &quot;Газпром&quot; нов път за руския газ до Виена. Зеле ще поеме поста на една от най-силните енергийни компании в Централна Европа на 1 юли.</p>
<p>
	От 2009 г. насам той ръководи Wintershall &ndash; поделение на химическия гигант BASF и един от основните европейски партньори на руския газов гигант &ndash; и е откровен критик на санкциите на ЕС срещу управляващите в Русия. При представянето на Райнер Зеле председателят на надзорния съвет на OMV Рудолф Кемлер заяви, че доставянето на руски газ през Украйна може да се промени и е &quot;много важно OMV да се включи в този процес и да можем да играем ключова роля в качеството си на важен пункт за доставяне на газ от Русия към Централна Европа&quot;.</p>
<p>
	<strong>България трябва да усвои 2 млрд. евро пряко сили до края на годината</strong><br />
	<em>в. Сега</em></p>
<p>
	До края на годината България трябва да представи пред ЕК разходи в размер на близо 2.1 млрд. евро, за да не загуби средства от старите оперативни програми. Отсега е ясно, че бюджетите няма да бъдат усвоени напълно, като премиерът Борисов е задал като цел да бъде постигнато ниво от поне 90%.</p>
<p>
	При оперативните програми 10% неизпълнение би означавало страната ни да изпусне около 667 млн. евро от бюджета на ЕС, става ясно от справка на екипа на вицепремиера Дончев за напредъка по еврофондовете до края на месец май. Наред с ударното разплащане на проекти по стария програмен период министерствата трябва да движат паралелно процедури и по новия програмен период.</p>
<p>
	<strong>Борисов отряза Кунева и Митов от харченето на 100 млн. евро</strong><br />
	<em>в. Сега</em></p>
<p>
	Премиерът Бойко Борисов е решил по соломоновски продължилия почти месец спор между вицепремиера Меглена Кунева и външния министър Даниел Митов относно подготовката на българското председателство на ЕС през 2018 г. Това е станало на последното заседание на правителството, на което са били определени работните групи. Точката не беше в дневния ред на кабинета. Министрите са решили да заличат групата &quot;Приоритети на българското председателство&quot;, за чието ръководство спореха Кунева и Митов.</p>
<p>
	Раздорът между двамата започна в края на април, когато вицепремиерът предложи тя да ръководи групата. Митов обаче се оказа против, тъй като би било логично МВнР да отговаря за председателството. Групата е ключова, защото с приоритетите ще бъдат свързани както решенията, които ще се вземат по време на председателството, така и всички събития, които ще го съпътстват. Тя трябваше да ръководи и разходите, които се очаква да са между 60 и 100 млн. евро.</p>
<p>
	<strong>Премиерът обеща помощ на полицаите</strong><br />
	<em>в. Стандарт</em></p>
<p>
	Премиерът Бойко Борисов се ангажира държавата да помогне на полицаите. &quot;Българските полицаи и пожарникари имат основание за някои от исканията си, особено граничарите за тежкия труд, който полагат. Там ще се опитаме да решим проблема с огражденията, които се изграждат. Наред с това ще решим и битовия им въпрос&quot;, заяви Борисов пред ПИК. Той припомни, че през седмицата са били доставени 70 нови коли на пожарната.</p>
<p>
	&quot;В момента пожарникарите разполагат с най-съвременната техника. Само преди 3-4 години те нямаха нищо като оборудване. Но сега имат най-добрата техника. Напомням, че предишното правителство вдигна заплатите на полицаите без финансова обосновка в нарушение на закона и при дефицит в бюджета&quot;, заяви още премиерът.</p>
<p>
	Междувременно от думите му стана ясно, че някои от исканията за пенсионната реформа са основателни. &quot;Аз вярвам на вицепремиера Калфин и неговите предложения в социалния сектор. Още повече, че тези предложения бяха обсъдени и на тристранката с работодателите и синдикатите. След това всичко беше огласено публично&quot;, обясни премиерът. Борисов отново заяви, че подкрепя Калфин за реформата, която прави.</p>
<p>
	<strong>Турски фирми местят бизнеса си в Габрово</strong><br />
	<em>в. Новинар</em></p>
<p>
	Тунелът под Шипка ще отвори вратата за турските инвестиции в района на Габрово.</p>
<p>
	Общината силно разчита подобрената транспортна връзка между северната и южната част на България да привлече работодатели от Турция. От южната ни съседка вече обявиха, че проявяват интерес да правят бизнес в Габрово. Това бе заявено на среща между генералния консул на Турция в Пловдив Алпер Акташ и кмета на Габрово Таня Христова.</p>
<p>
	Освен за бизнес отношенията между двете страни, двамата разговаряха и за развитието на туризма у нас. &quot;Като член на Европейския съюз, страната ни ще осигури достъп до по-големи пазари за потенциалните турски инвеститори&quot;, заяви Таня Христова. Тя представи опита на Габрово в изпълнението на проекти с европейско финансиране. &quot;Предстоящият проект за устойчив градски транспорт ще даде възможност на фирмите от съседната ни страна също да участват&quot;, изтъкна кметът.</p>
<p>
	<strong>Столичните квартали с нови улици за 100 млн. лв.</strong><br />
	<em>в. Новинар</em></p>
<p>
	Столичните квартали ще имат нови улици за милиони. Общо 100 млн. лв. ще вложи общината в ремонт за настилките между блоковете.</p>
<p>
	Към сумата влизат и някои по-големи планови ремонти. Това обяви шефът на дирекцията за транспорт и инфраструктура в Столичната община инж. Васил Начевски.<br />
	Планът е всички ремонти на малките улички да приключват до началото на септември.</p>
<p>
	В София вече се работи по ул. &bdquo;Иван Багрянов&quot;, &bdquo;Проф. д-р Иван Странски&quot; и ул. &bdquo;Акад. Стефан Младенов&quot; в район Студентски град, изтъкнаха от &quot;Московска&quot; 33. В края на другата седмица започва и ремонт на ул. &bdquo;Кирил Дрангов&quot; в квартал &bdquo;Надежда&quot;. До петък машините ще бъдат разположени и в квартал &bdquo;Люлин&ldquo;.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
