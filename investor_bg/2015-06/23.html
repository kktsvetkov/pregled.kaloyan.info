

	<div class="art">
		<div id="article_text" class="s4" itemprop="articleBody">
			
			
			<p>
	<strong>&quot;Белла&quot; и Chipita искат да купят гръцкия месопреработвател Nikas</strong></p>
<p>
	В. Капитал Daily</p>
<p>
	Собственикът на &quot;Белла&quot; Impala Invest и на Chipita - Спирос Теодоропулос, са на финалната права по придобиването на гръцката публична компания PG Nikas, която в България притежава месопреработвателната компания &quot;Никас България&quot;. Това става ясно от публикации в гръцките медии, цитирани от списание &quot;Регал&quot;. Информацията се потвърждава и от съобщение на businessnews.gr за свикване на годишното общо събрание на Nikas на 26 юни, петък. &quot;Въпросното събрание има особено значение, тъй като е много вероятно на него да се направи съобщение за бъдещето на Nikas.</p>
<p>
	Трябва да припомним, че пред банките, кредитори на компанията - Alpha и Eurobank, е направено предложение за придобиване на мажоритарен дял от Спирос Теодоропулос (Chipita) и българската месопреработвателна компания &quot;Белла&quot;, която е дъщерна фирма на холандския фонд Impala Invest&quot;, коментира сайтът. Гръцкият вестник &quot;Катимерини&quot; съобщава, че при сделката оценката на Nikas е 80 млн. евро, в което влиза и увеличение на капитала с 20 млн. евро.</p>
<p>
	<strong>Птицеферма за 4.5 млн. лв. се изгражда край Генерал Тошево</strong></p>
<p>
	В. Капитал Daily</p>
<p>
	Добричката фирма &quot;Птици Василево&quot; планира да изгради модерна птицеферма в генералтошевското село Василево. По данни на управителя на дружеството Огнян Василев фермата може да бъде изцяло завършена година и половина след като се получи одобрението от ДФ &quot;Земеделие&quot; и бъдат отпуснати средствата. &quot;Птици Василево&quot; кандидатства за финансиране по мярка 4.1. По тази мярка 50% от допустимите разходи са от ЕС. Птицефермата ще бъде изградена на два етапа и компанията планира да вложи в нея 4.5 млн. лв., а общият капацитет е 30 600 птици. тал Daily</p>
<p>
	<strong>Данъчните ще получат нови правомощия спрямо длъжниците</strong></p>
<p>
	В. Сега</p>
<p>
	Националната агенция за приходите ще получи серия от нови правомощия спрямо длъжниците на хазната. Данъчните вече ще пристъпват към принудително изпълнение на неплатени в срок задължения, без да връчват покани за доброволно изпълнение на неизрядните граждани и фирми. Те ще налагат по-лесно запори върху фирмени дялове като обезпечителна мярка. Ще бъде улеснено да извършва и публична продан на имущество. Това става ясно от публикуваните за обществено обсъждане промени в данъчноосигурителния процесуален кодекс (ДОПК), подготвени от МФ.</p>
<p>
	Сред най-сериозните промени е въвеждането на служебно погасяване на задължения с изтекла абсолютна давност. Съгласно ДОПК абсолютната давност за публичните задължения е 10 години и тя настъпва независимо от предприетите междувременно мерки от данъчните за събиране на съответното задължение, стига дългът да не е отсрочен или разсрочен. И при изтекла абсолютна давност обаче данъчните в момента нямат право да заличат съответното задължение по служебен път и е необходимо изрично заявление от длъжника. Занапред задължения с изтекла абсолютна давност ще се отписват служебно. Само от началото на годината в НАП са получени близо 31 000 заявления за отписване на такива задължения на обща стойност 72 млн. лв.</p>
<p>
	<strong>НАТО решава къде ще разположи войски по източния си фланг</strong></p>
<p>
	В. Сега</p>
<p>
	Военните министри на НАТО ще се съберат в сряда в Брюксел, за да решат окончателно къде ще бъдат разположени Силите за бързо реагиране на алианса и колко души ще наброяват. Войските ще могат да се разгърнат в рамките на два дни в дадена страна от НАТО, ако тя бъде заплашена или нападната.</p>
<p>
	Освен създаването на силите, които ще достигнат до 40 хил. души, вече е ясно, че става дума и за изграждане на изнесени бази и командни центрове в страните от източния фланг на алианса. Засега се говори, че те ще бъдат в Литва, Латвия, Естония, Полша, Румъния и България с персонал до 600 души в държава. Това обаче тепърва предстои да бъде решено, тъй като има въпросителни относно евентуални бази на алианса в България и Румъния, разказаха източници от военното министерство.</p>
<p>
	<strong>Нов вариант - по-малко пари за болниците с излишен прием</strong></p>
<p>
	В. Сега&nbsp;</p>
<p>
	Здравната каса и лекарският съюз продължават да търсят приемлив и за двете страни вариант за ограничаване на очертаващия се дефицит в бюджета на НЗОК. Най-новото предложение е на здравния зам.-министър и член на надзора на касата Бойко Пенков - да бъдат намалени цените на клиничните пътеки само за болниците, които са отчели най-голям излишен прием. Идеята беше обсъдена на среща между БЛС и НЗОК вчера.</p>
<p>
	Не е ясно обаче колко пари могат да се спестят по този начин или как точно ще се установи излишният прием. Пенков само съобщи пред БНР, че в момента текат проверки в болниците и в резултат на тях прокуратурата е започнала разследване на няколко лечебни заведения за измами. &quot;С колегите от съсловието трябва да измислим мерки, с които можем да оберем неефективните разходи. Да има критерии, които да прецизират необходимостта от болнично лечение. Малко повече приемаме хората в болници, когато можем да им решим нещата по друг начин&quot;, допълни той.а</p>
<p>
	<strong>Пенсионират чиновници, за да има по-евтин ток</strong></p>
<p>
	В. Стандарт</p>
<p>
	Чиновниците пред пенсия в държавните енергийни дружества ще излязат в заслужен отдих. Незаетите щатове в АЕЦ &quot;Козлодуй&quot;, ТЕЦ &quot;Марица-изток 2&quot;, Мини &quot;Марица-изток&quot;, &quot;Националната електрическа компания&quot; (НЕК) и &quot;Електроенергийният системен оператор&quot; (ЕСО) пък ще бъдат съкратени. Това са две от стъпките, които държавата предприема за 10-процентно свиване на разходите в системата, научи &quot;Стандарт&quot;. Целта на мерките е да не се допусне увеличение в цената на тока. Пореден ден вчера депутати и министри търсеха на пожар решение, за да се избегне драстичното поскъпване на електроенергията.</p>
<p>
	Поправка в преходните и заключителни разпоредби на Закона за енергетиката ще отложи с един месец новия ценови период, който трябва да започне от 1 юли. Това стана ясно след спешна среща на парламентарните групи с енергийния министър Теменужка Петкова, инициирана от председателката на НС Цецка Цачева. Такава идея лансира преди седмица и премиерът Бойко Борисов.</p>
<p>
	<strong>140 депутати в играта със зеления ток</strong></p>
<p>
	В. Стандарт</p>
<p>
	Българските депутати обичат слънцето. Но за да станат истински почитатели на бог Ра, трябва и нещо зелено между пръстите. Златният миг идва през 2008 г., когато директива на Европа казва, че в България 16% от електроенергията трябва да идва от ВЕИ. Препоръката се превръща в &quot;златна кокошка&quot; за бизнесмени и депутати, които са в час. Преди година вече бившият лидер на &quot;Подкрепа&quot; д-р Константин Тренчев огласи, че 140 депутати имат съвсем конкретни финансови интереси. Никой от тях обаче не присъства директно кто собственик на фирмите, притежаващи централите. Повечето са скрити зад офшорни компании.&nbsp;</p>
<p>
	Преди ден шефът на енергийната комисия в парламента Делян Добрев се закани политиците с ВЕИ-та да бъдат извадени на светло. Дори ако се наложи да бъде наета специална фирма за разследване, както с КТБ. Вероятността имената на играчите със &quot;зелена енергия&quot; да лъснат обаче не е голяма, скептични са запознати със сложните схеми.&nbsp; Все пак в кулоарите на НС като свързани с бизнеса с ВЕИ-та политици са се споменавали Стефан Софиянски, Петър Курумбашев, Христо Бисеров, Георги Андонов и Трайчо Трайков. Дали е така, не е ясно. Но е ясно, че българският депутат може да превърне всяка заслужаваща уважение екоидея в обществен Франкенщайн.</p>
<p>
	<strong>Рекламираме вино и мезета в Лондон</strong></p>
<p>
	В. Новинар</p>
<p>
	Родно вино и бира, както и български мезета ще привличат чужденци у нас.&nbsp;Това ще бъде малка част от нещата, които страната ни ще рекламира на Международното изложение в Лондон. Събитието е планирано за ноември тази година. Страната ни ще направи солидна подготовка, за да покаже най-доброто от българското производство.<br />
	Ще бъде изграден щанд, на който ще бъдат разположени рекламни материали и за туристическите ни дестинации, става ясно от обществената поръчка &bdquo;Изграждане на национален щанд за представяне на България като атрактивна дестинация на World Travel Market&rdquo;.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
