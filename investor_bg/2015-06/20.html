

	<div class="art">
		<div id="article_text" class="s4" itemprop="articleBody">
			
			
			<p>
	<strong>Кои са най-големите частни болници</strong><br />
	<em>в. Капитал</em></p>
<p>
	Забелязали сте ги. Те вече са над 100. Инвеститори в новите болници са основно лекари. А извън здравната тема и тук също става дума за пари - вложенията са за десетки милиони, приходите също, а печалбите не липсват.</p>
<p>
	Най-голямата и засега единствена директна чуждестранна инвестиция в частна болница - &quot;Токуда&quot; също е на лекар, но японски. Но гигантите все още са държавни. През миналата година в топ 10 по приходи сред болниците в България има само една частна клиника сред девет държавни. Расте и регулираният пазар - миналата година здравната каса е платила за лечение в болница 1.9 млрд. лв. Под 10% от тях са се влели в десетте най-големи частни заведения.</p>
<p>
	Почти няма клиника, която да има по-малки приходи от тези в предишната година, освен ако не напуснат ключови лекари. За разлика от държавните болници, които по правило работят на загуба, повечето частни клиники са на печалба с изключение на тези, които са инвестирали в разширяването си и покупка на скъпа апаратура.</p>
<p>
	<strong>&quot;Близу&quot; се продава. И се купува</strong><br />
	<em>в. Капитал</em></p>
<p>
	Парадокс. &quot;Близу&quot; е традиционно на загуба, пазарът, на който работи, е чудовищно конкурентен, цените - нискотарифни, перспективите - сървайвър за оператори, а на всичкото отгоре компанията е натоварена с дълг, равен на три пъти и половина годишните й приходи. И в същото време желаещите да купят именно &quot;Близу&quot; са не един, не двама, а петима. На пръв поглед парадоксът е абсолютно необясним. Но не и на втори.</p>
<p>
	&quot;Близу&quot; беше създадено през 2009 г. от сливането на &quot;Евроком кабел&quot; и &quot;Кейбълтел&quot; и покупката на двете фирми от базирания в Швеция инвестиционен фонд EQT V за 120 млн. евро. Именно в резултат на тази сделка &quot;Близу медия енд броудбенд&quot; се оказа заложено като предприятие пред Уникредит Булбанк по договор за заем от 185 млн. евро. По-голямата част от тази сума дойде по линия на придобиването на EQT. Заради него купувачът взе синдикиран заем от около 130 млн. евро, агент по който е Уникредит Булбанк. Една част от заема е в &quot;Близу&quot;, а друга влиза в баланса на компанията майка &quot;Бултел кейбъл България&quot; и дружествата собственици над него в Холандия. EQT има желание да излезе от инвестицията си отдавна, но просто няма как. Или по-точно има как - на загуба, но този вариант не се харесва особено на фонда.</p>
<p>
	<strong>Владетели с изтекъл срок</strong><br />
	<em>в. Капитал</em></p>
<p>
	Власт върху всички бизнеси, по всяко време и по всякакъв повод. Това имат в ръцете си регулаторните органи като КЗК, КРС, КФН, СЕМ и т.н. Зад трибуквените абревиатури се крият възможности за милиарди. Затова и в момента, когато изтичат или вече са изтекли мандатите на техни членове, често можещи да формират и мнозинство в съответния орган, логично е управляващите, в чиито ръце е изборът им, да са се заели с него. Нищо такова обаче не се случва. ГЕРБ (поне публично) не издига кандидатури, а нито една от партиите не е повдигнала темата официално.</p>
<p>
	А това, че едно решение се бави, е ясен сигнал, че има опасност да бъде взето на тъмно, без анализ на работата на съответния регулатор досега и обсъждане как тя да се подобри. За което говорят и нашепванията за тайни списъци, носени от някого - без дискусия, без изслушвания на идеи какви политики да се водят, без доказване на авторитети. Което не просто е поредно доказателство за лоша употреба на властта, а е обидно и опасно за всички сектори и техните клиенти.</p>
<p>
	<strong>И министрите са с резерви за законопроекта срещу корупцията</strong><br />
	<em>в. Сега</em></p>
<p>
	Внесеният от вицепремиера Меглена Кунева законопроект за предотвратяване на корупцията сред висшите лица се е препънал още на ниво Министерски съвет и е породил сериозни забележки сред част от министрите. Според отправените от тях критики в закона липсва яснота за ключови дефиниции и няма гаранции, че бъдещото Национално бюро за предотвратяване на корупцията няма да се превърне в бухалка за необосновано преследване. Въпреки спорните моменти премиерът Бойко Борисов е настоял текстът да не се спира, защото това би било лош знак, и по него да се работи на второ четене в парламента, става ясно от стенограмата на последното заседание на кабинета.</p>
<p>
	Сред министрите няма съгласие по основен въпрос - какъв статут трябва да има новото бюро. Според финансовия министър Владислав Горанов на фона на широките правомощия, които се дават на бюрото, не е редно то да е еднолично. В момента се предвижда директорът да се назначава от президента по предложение на МС. &quot;В този орган небалансирано се съсредоточават властнически правомощия - разследващи и всякакви други, съчетано с използването на неясни дефиниции. Това ще доведе до раждането на един небалансиран законопроект&quot;, счита Горанов.</p>
<p>
	<strong>&quot;София тех парк&quot; ще работи и с агробизнеса</strong><br />
	<em>в. Сега</em></p>
<p>
	&quot;София тех парк&quot; ще работи и със земеделски фирми. Това стана ясно на конференцията за интеграция на ИКТ сектора и сектор земеделие, проведена на 18 и 19 юни. Връзката между &quot;София тех парк&quot; и агро сектора събра на едно място инвеститори, експерти и учени. Форумът бе открит от един от доайените в агрономията - акад. Атанас Атанасов от Геномния център. Участие взеха и Веселина Маринова от компанията &quot;Slow Food&quot;, Мая Маринова - изпълнителен директор на БАСКОМ, Весела Калъчева - изпълнителен директор на БАИТ и др.</p>
<p>
	&quot;Съвременното земеделие е немислимо без прилагане на информационните и комуникационните технологии. Оптимизираното торене например води до икономия на ресурси и до намаляване на вредните емисии и вредното въздействие върху околната среда&quot;, каза председателят на Селскостопанската академия проф. Тотка Трифонова.</p>
<p>
	<strong>Искров се сбогува с топбанкери</strong><br />
	<em>в. Стандарт</em></p>
<p>
	Управителят на БНБ Иван Искров се е сбогувал с европейските банкери по време на срещата на върха във Франкфурт в четвъртък вечерта. Това съобщиха пред &quot;Стандарт&quot; високопоставени източници от Министерски съвет. Искров бе на заседанието на Европейската централна банка под председателството на президента на ЕЦБ Марио Драги. След края на официалните разговори гуверньорът на БНБ организирал семпла наздравица за колегите си от ЕС, с които работи от години.</p>
<p>
	Искров анонсирал пред останалите участници в заседанието, че мандатът му изтича на 10 октомври, но че у нас предстои избор на нов управител на БНБ, а той няма да е вече начело на Централната банка. Ключови банкери вдигнали наздравица за бъдещите начинания на Искров. Неофициалната част от срещата на върха във Франкфурт беше разчетена на жълтите павета като знак, че гуверньорът подава оставка във вторник идната седмица.</p>
<p>
	<strong>По-лесно счетоводство при оборот до 75 млн.</strong><br />
	<em>в. Стандарт</em></p>
<p>
	По-лесни счетоводни правила ще има за фирмите с годишен оборот под 75 млн. лв. Това гласи нов закон за счетоводството, който е подготвен от Министерството на финансите. Счетоводните изисквания за фирмите ще се определят от размера на техните активи, оборот и персонал - т.е. от големината им, каквито са изискванията на директивите на ЕС. Като за малките и средни фирми има редица облекчения. Предприятията се разделят на четири групи - микро, малки, средни и големи. Микропредприятия са тези, които не надвишават два от трите показателя -стойност на активите 718 хил. лв., приходи от продажби 1,430 млн. лв., и персонал от 10 души.</p>
<p>
	Малки са фирмите, които не надвишават два от критериите - 8 млн. лв. активи, оборот от 16 млн. лв. и персонал от 50 души. Средните предприятия не надвишават два от праговете - 38 млн. лв. активи, оборот от 75 млн. лв. и персонал от 250 души. А големи са компаниите, които надвишават поне два от тези показатели. В проекта се предлага само големите фирми и предприятията от обществен интерес да прилагат международните счетоводни стандарти, а всички останали &ndash; националните.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
