

	<div class="art">
		<div id="article_text" class="s4" itemprop="articleBody">
			
			
			<p>
	<strong>Отварят вратите за родни стоки в Китай</strong></p>
<p>
	<em>в. &quot;Стандарт&quot;</em></p>
<p>
	Център за насърчаване на сътрудничеството между Китай и страните от Централна и Източна Европа (ЦИЕ) стартира дейността си в България. На 26 юни бяха подписани основните принципи за работата на Центъра, който е структура към Министерството на земеделието.</p>
<p>
	&quot;Центърът дава добра възможност на земеделския бизнес у нас да навлезе на китайския пазар. Ще се облекчи търговията между Китай и страните от ЦИЕ&quot;.</p>
<p>
	Това заяви заместник-министърът на земеделието Васил Грудев на среща между Китай и страните от ЦИЕ, която се проведе в София.</p>
<p>
	&quot;Подкрепата на Китай и страните от ЦИЕ означава една висока оценка за двустранното сътрудничество в областта на земеделието и храните, както и доверие към страната ни за успешното функциониране на една такава платформа за насърчаване&quot;, каза Васил Грудев.</p>
<p>
	Една от функциите на Центъра ще бъде създаване на мрежа от бизнес контакти и размяна на информация за сътрудничество в селското стопанство между Китай и страните на ЦИЕ.</p>
<p>
	<strong>Планината победи морето в битката за туристи</strong></p>
<p>
	<em>в. &quot;Новинар&quot;</em></p>
<p>
	Планината побеждава морето в битката за туристи това лято.</p>
<p>
	Докато хотелиерите в Слънчев бряг се оплакват от спад на записванията, напливът към Пампорово и Банско вече е факт, като отсега има резервации за август. Планинските курорти са се превърнали в хитова дестинация за топлите дни и заради цените, които са по-ниски от тези в морските ни комплекси, показа проверка на &quot;Новинар&quot;.</p>
<p>
	В Пампорово апартамент за две нощувки излиза 129 лева. В цената са включени всички глезотийки на хотела като ползване на SPA център, басейн, нощен клуб, билярд и други игри.</p>
<p>
	За сумата от 156 лева пък можете да отидете в Банско в 4-звезден хотел за 2 нощувки плюс пакет All inclusive. Цената на човек в двойна стая в къщите за гости в градчето е между 18 и 40 лева. Очаква се курортът да се напълни заради джаз фестивала, който ще се проведе от 8 до 13 август.</p>
<p>
	За същите условия, но на Златни пясъци трябва да извадите 120-140 лева, но за една вечер, и то без включена храна.&nbsp;Освен разликата в цените другото, което ще привлича туристи към планината, са повечето летни занимания.</p>
<p>
	Първото събитие, от което можете да се възползвате още този уикенд, е в Пампорово. Тогава ще се проведе първият по рода си &quot;Пампорово Байк фест&quot;. Събитието ще обедини няколко интересни занимания, сред които са три състезания по планинско колоездене, кино, музика и още много други приятни изненади.</p>
<p>
	Гостите на курорта ще имат възможност да се спуснат по някое от специализираните трасета за &quot;маунтин байк&quot;. Велопарк Пампорово ще отвори врати за четвърти пореден сезон и цяло лято ще радва колоездачите с над 35 км маркирани и обособени трасета и маршрути за практикуването на любимия им спорт.</p>
<p>
	Тази година велопаркът ще открие още едно професионално състезателно трасе по спускане, с което ще се превърне и в единствения &quot;байк&quot; парк на Балканите и региона с подобни мащаби.</p>
<p>
	Трасето вече е завършено и този уикенд ще бъде домакин на традиционното състезание в дисциплина спускане &ndash; &quot;Пампорово Байк къп&quot;, което ще започне в събота на 27 юли след официалната церемония по откриване на сезона.</p>
<p>
	До този момент за участие в надпреварата са се записали над 150 души.<br />
	Другите планински курорти също предлагат разнообразни занимания за лятната ви почивка. В района на Боровец можете да яздите кон, и то с професионален инструктор. За цената от 30 лева на час освен приказна разходка ще се насладите и на пикник сред природата.</p>
<p>
	<strong>Наляха 540 000 лева в рибарски проекти</strong></p>
<p>
	<em>в. &quot;Новинар&quot;</em></p>
<p>
	Общо 540 000 лв. бяха преведени за различни проекти от сектор &quot;Рибарство&quot;, съобщиха от фонд &quot;Земеделие&quot;.</p>
<p>
	От тях малко над 20 000 лева ще отидат за екоучилище в Каварна. Беше преведена и последната вноска от 95 617 лева за спортна площадка в село Шкорпиловци.</p>
<p>
	Разплащателната агенция изплати авансово субсидия на фондация &bdquo;Созопол&rdquo; в размер на 271 048 лева за реставрация и консервация на сграда в археологически резерват &quot;Античен град Аполония&quot;.</p>
<p>
	Друг проект предвижда издаване на готварска книга с описание на традиционни рецепти от рибарските области Шабла - Каварна - Балчик, както и от Кашуби, Полша.</p>
<p>
	Стойността на изплатената субсидия е в размер на 35 184 лева За издаване на наръчници на риболовеца пък са изплатени 31 768 лева и 23 756 лева на рибарски групи от Тутракан, Поморие и Несебър.</p>
<p>
	Разплащателната агенция изплати авансово и 60 716 лева за местната стратегия за развитие на рибарската група &quot;Шабла - Каварна - Балчик&quot;. Разходите са за закупуване на цветна печатна система, а стойността на целия проект е 202 388 лева.</p>

			<div style="display: block; clear: both; padding-top: 10px;"><i>По статията работи: <a href="znvygb:qvzvgne.ihpuri@vairfgbe.ot" id="worker_creator_email">Димитър Вучев</a></i></div>		</div>
	</div>

	<!-- Mobile payment branding -->
	
	
