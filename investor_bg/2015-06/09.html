

	<div class="art">
		<div id="article_text" class="s4" itemprop="articleBody">
			
			
			<p>
	<strong>Първа раздяла на мол с Carrefour</strong></p>
<p>
	В. Капитал Daily</p>
<p>
	Проблемите с плащанията към доставчици от страна на Carrefour вече са видими и при наемодателите. Бургаският мол Galleria е прекратил в петък договора с държателя на франчайз правата за веригата - &quot;КМБ България&quot;, заради неизпълнението му от страна на наемателя. От мениджмънта на мола не посочиха изрично, че причината е неплатен наем. Но добавиха, че Carrefour е бавил плащания. Собственикът на мола - полската GTC, ще си търси дължимото по договора в съда, уточни Алекс Линчев, който е мениджър на обектите в Бургас и Стара Загора.</p>
<p>
	Бургаският обект е първият голям магазин, който Carrefour затваря. Веригата остава с 9 хипермаркета, основно в молове, и 12 по-малки обекта, сочи справка в сайта на компанията. От доста месеци производители и доставчици разказват, че &quot;КМБ България&quot; бави плащания и трупа дългове. По тази причина стоките в магазините рязко намаляха, оттам и клиентите. По информация на вестника приходите на веригата през миналата година са се свили с над 40%, а загубата се е увеличила. Според последните официални данни &quot;КМБ България&quot;, която е собственост на гръцката Marinopoulos, през 2013 г. имаше продажби от около 250 млн. лв. и загуба от 30 млн. лв.</p>
<p>
	<strong>Близо 4000 незаконни постройки са изградени върху свлачища</strong></p>
<p>
	В. Капитал Daily</p>
<p>
	Близо 4000 сгради, предимно жилищни постройки, са изградени върху свлачища, в противоречие със Закона за устройство на територията (ЗУТ). Това обяви регионалният министър Лиляна Павлова по време на кръгла маса за намаляване на риска от бедствия. Тя поясни, че до голяма степен става въпрос за жилища, които са получили строителни разрешителни от главните архитекти на общини и кметове, но не е трябвало, тъй като са разположени върху свлачищен район и всеки такъв строеж подлежи на съгласуване с регионалното министерство според ЗУТ. Издали сме предписания на кметовете и собствениците, в момента тече срок за изпълнение, каза Павлова.</p>
<p>
	За пример министърът даде къщите във вилна зона &quot;Фиш фиш&quot; между Албена и Балчик. Свлачище, активизирано в края на миналата година, отнесе част от вилите в района. Те са одобрявани въпреки наличието на свлачищни процеси и проблеми с отводняването. Няма данни да има последствия за администрацията.</p>
<p>
	<strong>Турция сложи край на 12-годишната хегемония на Ердоган</strong></p>
<p>
	В. Капитал Daily</p>
<p>
	Надеждите на турския президент Реджеп Тайип Ердоган да получи по-големи пълномощия бяха временно попарени в неделя, след като управляващата Партия на справедливостта и развитието (АКР) не успя за пръв път в историята си да спечели мнозинство в парламента.<br />
	Ердоган, който е най-популярният, но и най-спорният лидер на съвременна Турция, се надяваше на съкрушителна победа за АКР. Тя щеше да му позволи промяна в конституцията и преход към президентска република, по подобие на Франция и САЩ. За да направи това, му беше необходимо мнозинство от 330 гласа, или две трети в 550-местния парламент.</p>
<p>
	Вместо това, АКР ще трябва да управлява в коалиция за пръв път от почти 13 години. Предстоят тежки преговори, които може да се проточат със седмици. Най-песимистичните сценарии предвиждат предсрочни избори.</p>
<p>
	<strong>Увеличението на вноската за пенсия ще струва 716 млн. лв. за 2 г.</strong></p>
<p>
	В. Сега</p>
<p>
	Увеличението на пенсионната осигуровка с 2% ще струва на гражданите и бизнеса малко над 716 млн. лв. за 2 години. Това е записано в мотивите към законопроекта за пенсионната реформа на Министерския съвет. Вдигането на вноската за пенсия на два пъти с по 1 процентен пункт през 2017 и 2018 г. беше предпочетено като по-компромисен вариант от синдикатите и бизнеса вместо предлаганите първоначално 4.5% за 12 години.</p>
<p>
	Мерките за пенсионната реформа - увеличаване на възрастта за пенсия на 65 г. за мъже и жени, на осигуровката, въвеждане на минимална възраст за служителите от &quot;Сигурност&quot; и др. - няма да елиминират дефицита в НОИ никога, става ясно още от мотивите. От около 2.4 на сто от БВП сега недостигът в държавния фонд ще падне до 0.9% през 2023 г. След това обаче отново ще започне да расте и ще стигне 1.2% към 2037 г., тоест половината от сега. В момента чистият дефицит на НОИ е над 1.8 млрд. лв., но заедно с вноската на държавата като трети осигурител скача на 4.9 млрд. лв., или близо 52 на сто от всички разходи на държавното обществено осигуряване.</p>
<p>
	<strong>НАП обяви, че 83% от брокерите на имоти са в сивия сектор</strong></p>
<p>
	В. Сега</p>
<p>
	Огромна част от брокерите на недвижими имоти - 83%, са &quot;рискови&quot; за бюджета, сочи анализ на НАП. Криенето на доходи и неплащането на данъци в този бранш ощетяват хазната с над 26 млн. средногодишно, твърди приходната агенция. НАП твърди, че засилва проверките заради зачестилите сигнали от клиенти, които твърдят, че брокерите си прибират комисионите, а не издават никакви документи - нито касови бележки, нито други формати.</p>
<p>
	<strong>Рекорден наплив за висше в Германия</strong></p>
<p>
	В. Стандарт</p>
<p>
	Българските кандидат-студенти за чужбина спряха да търсят само модните специалности. Все по-често при нас идват кандидати, които се интересуват какви професии ще бъдат търсени в следващите години, за да се насочат към тях, разказва Ели Тончева от консултантска фирма &quot;Едланта&quot;. Допреди две-три години мнозина избирали икономически специалности или прословутото международно право. В последно време обаче масово се ориентират към инженерни науки, психология, биотехнологии. Расте броят на желаещите да учат дизайн, но не само моден, а и автомобилен, графичен, продуктов, както и много хитовия дизайн на компютърни игри.</p>
<p>
	С 50% е нараснал броят на кандидат-студентите, които избират университети в Германия. Великобритания пък все по-често предлага възможности за платен стаж по време на следването. Хит са и вариантите, при които за четири години можеш да изкараш бакалавърска и магистърска степен накуп, като покриеш таксите си със студентски заем.</p>
<p>
	<strong>Трамплин за отличници</strong></p>
<p>
	В. Стандарт</p>
<p>
	Четири пъти прозвуча името &quot;България&quot; на най-голямото състезание за предуниверситетска наука INTEL ISEF, което се проведе в САЩ. Българските таланти, които ни представяха там, спечелиха четири награди с общо три проекта, а на името на пловдивчанина Петър Гайдаров дори ще бъде кръстен астероид, тъй като това е част от приза за второто място. Част от младежите са и възпитаници на Ученическия институт по математика и информатика към БАН, който се занимава с откриването и отглеждането на талантите в тази област. Той е нещо като трамплин за отличниците ни, който ги изстрелва в орбитата на световната наука. Всяка година над 8 млн. ученици вземат участие в местни и регионални научни конкурси, които са част от мрежата на Intel ISEF. На финала се раздава награден фонд до $5 млн. под формата на призове и стипендии.</p>
<p>
	<strong>Над 30 000 предприемачи се събират в Пловдив</strong></p>
<p>
	В. Новинар</p>
<p>
	Повече от 30 000 български и чуждестранни предприемачи, мениджъри и специалисти ще се съберат на Международния технически панаир в Пловдив.&nbsp;Той ще се проведе от 28 септември до 3 октомври в Международен панаир Пловдив. Това е 71-вото издание на форума. Бизнесмени от страната и чужбина ще имат възможности да представят иновативни продукти.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
