

	<div class="art">
		<div id="article_text" class="s4" itemprop="articleBody">
			
			
			<p>
	<strong>Как един университет стана феодално владение</strong></p>
<p>
	<em>в. Капитал Daily</em></p>
<p>
	Заключени кабинети, охрана на вратата, заповеди извън закона, самозабравило се ръководство. Така изглежда тези дни Стопанската академия &quot;Д. А. Ценов&quot; в Свищов - едно от най-старите висши училища в България, чието име обаче през последните години се свързва не толкова с образование, колкото със злоупотреба с власт, законови нарушения и близост до хора със спорна репутация.</p>
<p>
	Чашата преля на 28 май, когато общото събрание на академията избра за наследник на скандалния ректор проф. Величко Адамов считаната за негово протеже проф. Теодора Димитрова. Проверка на Министерството на образованието и науката (МОН) показа процедурни нарушения в общото събрание, но въпреки това изборът беше проведен. Назначеният от образователния министър служебен ректор проф. Иван Върбанов не беше допуснат до кабинета си и така академията се оказа превзета от бившето ръководство и неговите поддръжници. Патовата ситуация нагледно показа до какви размери може да се изроди академичната автономия във висшето образование - пълна липса на контрол, неспазване на правилата и чувство за безнаказаност.</p>
<p>
	<strong>Фокусът с изчезналите 86 апартамента</strong></p>
<p>
	<em>в. Капитал Daily</em></p>
<p>
	Бихте ли си купили ваканционен апартамент в Кранево за 4500 евро. Не, не на квадрат, а целият. Вероятно бихте се наредили на доста дълга опашка при такава оферта, стига да се появи подобен екстравагантно щедър продавач. В тази роля, макар и неволно, се оказа базираната в Москва Международна инвестиционна банка (МИБ). За нея се оказа истинско предизвикателство в България с европейското й законодателство да опази от управителя й фирма, в която е не просто единствен кредитор, предоставил 6 млн. евро за изграждане на ваканционен комплекс, а и едноличен собственик. И след няколкомесечни схватки с българската съдебна система в опит да го смени тя се оказва с 86 апартамента по-малко... и с нито лев вътре, останал от продажбата им.</p>
<p>
	Казусът е показателен по няколко линии и само най-явната е, че става въпрос за чуждестранна институция и накърнява имиджа на страната пред инвеститорите и създава несигурност за техните пари. Всъщност това е нагледен пример на колко изненадващи места предпазните бушони могат да се окажат изключени, тъй като в случая сделката минава през нотариуси, банки и вписвания в регистри въпреки волята на собственика. А освен това е показно и колко малко желание да се задействат имат отговорните органи за това, сезирани от банката.</p>
<p>
	<strong>Само за година съдът е разрешил 597 подслушвания за шпионаж</strong></p>
<p>
	<em>в. Сега</em></p>
<p>
	Само за година съдът е разрешил 597 пъти следене, подслушване и наблюдение по искания на МВР, ДАНС и прокуратурата заради подозрения в шпионаж. Това става ясно от доклада на Националното бюро за контрол на специалните разузнавателни средства (СРС) за дейността му през 2014 г. В съда от години няма нито едно дело за шпионаж, не са известни и разследвания за това престъпление.</p>
<p>
	Най-много СРС-та са били използвани за разкриване и доказване на престъпления, свързани с наркотици - 1232, което е 29% от всички разрешения. На второ място е разкриването на организирани престъпни групи - 880. Изненадващо веднага след тях се нареждат исканията и разрешенията за използване на СРС срещу 597 заподозрени шпиони. Чак след това идват разрешенията за престъпления, свързани с акцизни стоки, кражби, пране на пари и т.н.</p>
<p>
	<strong>Боливуд ще снима мегапродукция в България</strong></p>
<p>
	<em>в. Сега</em></p>
<p>
	Вече е сигурно - Боливуд ще стартира в България най-мащабния си проект, сниман в Европа. Новината съобщи зам.-министърът на икономиката Любен Петров, който откри вчера в Делхи българо-индийски бизнес форум. В продукцията ще участва Краля на Боливуд - Шарук Кхан, който е в топ 3 на най-богатите актьори в света. Снимките ще започнат в началото на юли и ще продължат около 50 дни, съобщи икономическото министерство.</p>
<p>
	<strong>Матура на промоция</strong></p>
<p>
	<em>в. Стандарт</em></p>
<p>
	Резултатите от матурата тази година показаха нещо, което още от въвеждането на зрелостните изпити е обществена тайна. Че на тях се преписва. Че не друг, а учители, улеснени от квесторите, подсказват верните отговори, диктуват теми и по всевъзможни начини се опитват да повишат резултатите на учениците си. И ако това не се прави толкова масово на втория зрелостен изпит, по български език и литература е едва ли не задължително.</p>
<p>
	Не е нужно дори да си купуваш матурата и да влизаш на изпита с мобилен телефон. Може да я получиш от собствения си учител &quot;на промоция&quot; - особено в по-отдалечените райони, където преподавателите съвсем свободно диктуват съчинения и подсказват верни отговори. Всичко това е част от обществения договор между родители, министерство и абитуриенти - да не свалим успеваемостта. Като добавим и ниския праг, необходим, за да изкараш тройка, няма нищо чудно, че дори в университетите се промъкват хора, които не са в състояние да формулират сложно изречение, да изразят собствена мисъл, да поставят запетая на правилното място.</p>
<p>
	<strong>Дефектна машина образувала вълните по &bdquo;Цариградско шосе&rdquo;</strong></p>
<p>
	<em>в. Новинар</em></p>
<p>
	Само ден след като част от бул. &bdquo;Черни връх&rdquo; пропадна в участъка, където се строи метрото, друг пътен дефект изненада неприятно Столичната община. Оказа се, че по настилката на новоремонтирания участък на булеварда между мостовете на бул. &bdquo;Копенхаген&rdquo; и бул. &bdquo;Александър Малинов&rdquo; има вълнисти неравности, които пречат на нормалното и комфортно шофиране.</p>
<p>
	&bdquo;Възложили сме на Института по пътища и мостове към агенция &bdquo;Пътна инфраструктура&rdquo; да извърши контролно замерване на неравностите, така че с точност да бъдат определени компрометираните участъци&rdquo;, заяви шефът на общинската дирекция &bdquo;Транспортна инфраструктура&rdquo; Васил Начевски.</p>
<p>
	<strong>80 хил. туристи посетили Казанлък за Фестивала на розата</strong></p>
<p>
	<em>в. Новинар</em></p>
<p>
	Над 80 000 туристи са посетили Казанлък в един ден по време на миналогодишния Фестивал на розата. За трите пикови дати на тържествата броят на гостите е достигнал до 150 000. Това съобщи министърът на туризма Николина Ангелкова по време на честването на Празника на града.</p>
<p>
	Тя подчерта, че туризмът е основен фокус в политиката на правителството. &bdquo;Не само че бе създадено отделно Министерство на туризма, но приоритетно се инвестират средства в този сектор. В подкрепа на тази политика е и решението на Министерския съвет да бъдат отпуснати половин милион лева за изграждане на нова сграда за Музея на розата в Казанлък&ldquo;, каза министър Ангелкова.</p>

			<div style="display: block; clear: both; padding-top: 10px;"><i>По статията работи: <a href="znvygb:fivyra.xbyri@vairfgbe.ot" id="worker_creator_email">Свилен Колев</a></i></div>		</div>
	</div>

	<!-- Mobile payment branding -->
	
	
