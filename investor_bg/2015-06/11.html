

	<div class="art">
		<div id="article_text" class="s4" itemprop="articleBody">
			
			
			<p>
	<strong>Нов курорт за скандинавски туристи за 40 млн. лв. ще се появи до Каварна</strong><br />
	<em>в. Капитал Daily</em></p>
<p>
	Една от най-големите инвестиции в морския туризъм в България след кризата е завършена и започва да посреща скандинавски туристи: Thomas Cook Scandinavia и &quot;Албена&quot; инвестираха над 40 млн. лв. в изцяло нов курортен комплекс с 260 апартамента и студиа във ваканционното селище &quot;Бялата лагуна&quot; до Каварна. Проектът е интересен по две причини. Първо, беше замразен покрай световната криза, но тъй като не се намери купувач, &quot;Албена&quot; със собствени средства и чужд партньор все пак се реши да инвестира. А привличането на туристи от платежоспособния Скандинавски регион при спадащ руски и стагнирал немски пазар е силна алтернатива за курорта.</p>
<p>
	Другият завършен голям морски проект за около 100 млн. лв. през тази година е на най-големия хотел по Черноморието за последните години - RIU Helios Paradise, който е между Слънчев бряг и Свети Влас. Инвеститор в проекта е дружеството &quot;Тера тур сервиз&quot;, което се управлява от Васил Златев, баща на директора на &quot;Лукойл България&quot; Валентин Златев.</p>
<p>
	<strong>Ясен Тодоров е първият член в новия орган за борба с корупцията</strong><br />
	<em>в. Капитал Daily</em></p>
<p>
	Председателят на Етичната комисия към Висшия съдебен съвет Ясен Тодоров ще бъде член на&nbsp; новосъздадения Национален съвет по антикорупционни политики към Министерския съвет. Това стана ясно след решение на съдебния съвет от днес, съобщи &quot;Дневник&quot;. Кадровиците на Темида всъщност са одобрили номинацията на Тодоров, която е била направена от ръководената от него Комисия по професионална етика и противодействие на корупцията.</p>
<p>
	Последната получи изключително остра оценка от Европейската комисия през 2014 г., в която беше буквално записано: &quot;Можеше да се очаква комисията за професионална етика да следи за безупречния интегритет на магистратите, но ВСС не е превърнал професионалната етика в свой основен приоритет.&quot;</p>
<p>
	<strong>1/3 от клиничните пътеки може да излязат от болниците</strong><br />
	<em>в. Сега</em></p>
<p>
	Около 100 клинични пътеки да бъдат изнесени от болничната в доболничната помощ, предлагат от здравната каса, стана ясно след срещу между ръководствата на НЗОК и лекарския съюз. Това са офталмологични, гастроентерологични и уши, нос, гърло, поясниха от касата.</p>
<p>
	Касата плаща на болниците по общо 300 пътеки. За една трета от тях обаче има възможност да се провеждат и в доболнични условия - например еднодневна хирургия, диагностични процедури, и така да се намалят и цените им. Засега обаче не е коментирано колко пари от бюджета на касата може да се спестят по този начин, обясни вчера шефът на БЛС Венцислав Грозев.</p>
<p>
	<strong>Започва ремонт на съдилища за над 1 млн. лв.</strong><br />
	<em>в. Сега</em></p>
<p>
	Десет съдебни сгради се нуждаят от спешен ремонт, а в други шест трябва да се направи проектиране за основен ремонт, допълнителни зали или преустройство, съобщиха от правосъдното министерство. Данните са от доклад за състоянието на сградния фонд.</p>
<p>
	От ремонт на покривна хидроизолация, смяна на стъклопакети на стъклен купол и изграждане на архив се нуждае Административният съд в София. Поправка на покрива трябва да се прави и на съда в Генерал Тошево. Съдебната палата в Тутракан трябва да се обследва, а в Габрово трябва да се изгради асансьорна шахта, да се монтира асансьор и да се приспособи тоалетна за инвалиди. От асансьор имат нужда и в Карнобат, а в Кърджали от изграждане на рампа и преустройство на входа. Административният съд в Габрово трябва да купи подвижна платформа и асансьор, а съдебната палата в Мадан има нужда от преустройство на тоалетните.</p>
<p>
	<strong>БСП получи изненадваща подкрепа за данъчното облекчение за бедни</strong><br />
	<em>в. Сега</em></p>
<p>
	Опитът на БСП да реставрира отмененото данъчно облекчение за хората с ниски доходи получи изненадващо подкрепа в социалната комисия в НС. Левицата успя да прокара текстовете с гласовете на ДПС, АБВ и Патриотичния фронт. ГЕРБ и Реформаторите гласуваха &quot;против&quot; и &quot;въздържал се&quot;. Не е ясно дали други комисии в НС като тази по бюджет и финанси ще го подкрепят и какво ще е разпределението на гласовете в зала.</p>
<p>
	Според предложението на БСП хората с минимален трудов доход ще могат да си възстановят през 2016 г. авансово удържания им за т.г. подоходен данък. За целта работещите трябва да са получили максимум 4444 лв., или сбора от месечните минимални заплати за страната за годината.</p>
<p>
	<strong>Турски холдинг искал КТБ</strong><br />
	<em>в. Стандарт</em></p>
<p>
	Холдинг &quot;Йозтюрк&quot; проучва състоянието на Корпоративна търговска банка и банка &quot;Виктория&quot; с цел евентуално да започне процедура по закупуване на двете дружества. Турската страна е запознала преди близо месец Фонда за гарантиране на влоговете в банките у нас с намерението си да предложи спасителен план за двете банки на стойност 1,5 млрд. евро.</p>
<p>
	<strong>3000 чужденци са получили българско гражданство</strong><br />
	<em>в. Новинар</em></p>
<p>
	2953 чужденци са получили българско гражданство от началото на годината до 31 май. Това съобщиха от Министерството на правосъдието.</p>
<p>
	Данните сочат, че най-много желаещи да се сдобият с български документи са жителите на съседна Македония. От януари досега 1174 граждани на западната ни съседка са станали притежатели на български лични карти. За същия период подобни документи са издадени и на 517 украинци. 435 граждани на Молдова също са се сдобили с българско гражданство. Благодарение на новите си паспорти новоизлюпените българи имат право да пътуват без визи в страните членки на ЕС.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
