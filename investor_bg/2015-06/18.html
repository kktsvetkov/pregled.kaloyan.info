

	<div class="art">
		<div id="article_text" class="s4" itemprop="articleBody">
			
			
			<p>
	<strong>Всяко пето дете в частно училище ще може да учи без такса</strong><br />
	<em>в. Сега</em></p>
<p>
	Частните училища и детски градини занапред ще могат да получават държавна субсидия, също както и държавните. Срещу това обаче ще трябва да изпълнят определени ангажименти. 20% от децата ще трябва да бъдат освободени от такса. Освен това тези школа и забавачки ще могат да събират такси само за дейности извън финансираните от държавата. Това решиха депутатите от просветната комисия, приемайки на второ четене текстове от новия закон за предучилищното и училищното образование.</p>
<p>
	Текстовете предизвикаха бурни дискусии сред депутатите. Партньорите на ГЕРБ във властта - АБВ, се обявиха категорично против възможността държавата да финансира частните училища. От БСП също настояха публичните средства да се дават само за публични дейности, в противен случай според тях ще се задълбочат неравенствата по социален и териториален признак. От ГЕРБ обаче не отстъпиха от тезата си, че финансиране ще има не за частните училища, а за децата у нас. &quot;Държавата така или иначе планира средства за всяко едно дете, независимо дали е в държавна или в частна детска градина или училище&quot;, подкрепиха ги и реформаторите.</p>
<p>
	<strong>Кметове масово си купуват имоти и земи преди местните избори</strong><br />
	<em>в. Сега</em></p>
<p>
	Кметовете на малки и големи общини се презастраховат преди местните избори през октомври и инвестират в земи и имоти, показват имотните им декларации, публикувани от Сметната палата.</p>
<p>
	Оказва се, че има кметове, които генерират сериозни доходи извън заплатата си. Рекордьор е кметицата на Дългопол Маринка Иванова, която през миналата година е декларирала 1 239 825 лв. доходи извън заплатата си на кмет. Тя е направила 315 покупки на ниви и лозя, като сумите тръгват от 67 лв. и стигат до 6600 лв. Иванова обявява и налични средства в размер на 205 350 лв.</p>
<p>
	Модата с купуването на земеделски земи се е разпространила в много общини. Кметицата на Левски Любка Александрова е прибавила м.г. още 9 ниви към тези, които притежава, и така вече на свое име има 122 ниви и ливади. Срещу повечето е посочено, че са купени с хонорари, ренти и от заплата. Цените им варират от 1800 лв. до 3500 лв. От заплата тя е спестила 40 хил. лв. Кметът на Кайнарджа Любен Сивев и съпругата му са купили м.г. 24 имота, също основно ниви и лозя. Всички са в подопечната на Сивев община. Те са купени с пари от заплати, ренти и дивиденти. Той е спестил малко над 32 хил. лв., а жена му - 115 078 лв.</p>
<p>
	<strong>&quot;Щрабаг&quot; ще чисти два столични квартала още три месеца</strong><br />
	<em>в. Капитал Daily</em></p>
<p>
	Обединението &quot;Щрабаг умвелтсървиз&quot; ще почиства столичните квартали &quot;Красна поляна&quot; и &quot;Красно село&quot; още три месеца срещу 3.87 млн. лева без ДДС., става ясно от обявление в регистъра на Агенцията за обществени поръчки. Причината е, че новият договор за двата района или &quot;Зона 6&quot; на столицата се бави заради обжалване на част от конкурса за сметопочистване. Удължаването на договора със &quot;Щрабаг&quot; се налага, за да не затънат кварталите в боклуци.</p>
<p>
	Повечето зони на града бяха разпределени в края на пролетта и новите 5-годишни договори за сметопочистване вече са подписани. За почистването на &quot;Красна поляна&quot; и &quot;Красно село&quot; общината избра обединение &quot;Грийн партнърс БКС&quot;, свързвано неофициално с дългогодишния монополист в сектора Румен Гайтански-Вълка. Класирането обаче се обжалва от друг участник - обединение &quot;Евро Импекс - София&quot; на бизнесмена Александър Иванов. Жалбата е отхвърлена от Комисията за защита на конкуренцията, но случаят е отнесен до Върховния административен съд, който все още не се е произнесъл.</p>
<p>
	<strong>Пускат пътя до Кулата през август</strong><br />
	<em>в. Стандарт</em></p>
<p>
	Стартира изпълнението на последния етап от строителството на лот 4 от АМ &quot;Струма&quot;. В първия участък от трасето, започващ от Сандански, вече се полага основният асфалтов пласт, съобщиха от пътната агенция. Работи се при пълна мобилизация и в 24-часов непрекъснат режим. Целта е в началото на август 15-километровата отсечка от Сандански до Кулата да е готова, с което ще се улесни трафикът през най-натоварения период. Това ще позволи движението да се изнесе извън Марикостиново, Чучулигово, Кулата и Петрич. По директното трасе в последната част от обекта се довършва основата на пътя. Изграждат се отводнителните улеи. Завършват предвидените дейности на моста над р. Склавска и на подлеза при км 424. Готов е мостът над р. Мелнишка, на който в момента се монтират оградните съоръжения. Във връзка с изместването на ж. п. линията Генерал Тодоров-Кулата се извършва монтиране на релси и стоманобетонни траверси. Изпълнител на строителните работи на лот 4 е гръцката фирма &quot;Актор&quot;.</p>
<p>
	<strong>Двойно по-скъп е черноземът в Добричко</strong><br />
	<em>в. Стандарт</em></p>
<p>
	Земеделската земя в Добрчка област е най-скъпа в страната, показва анализ на Териториалното статистическо бюро. За миналата година средната цена на декар е била 1256 лв., при средна за страната - 684 лв./дка. От статистиката отчитат, че нарастването на цената на земеделската земя е 15.9 %, спрямо 2013 г.</p>
<p>
	Най-скъпо земеделската земя се е търгувала в община Каварна, където средната цена за миналата година на декар е била 1566 лв., показва още справката. С пет лева по-евтин е бил черноземът в община Генерал Тошево. Най-евтина земеделската земя миналата година в областта е била в община Тервел, където средната цена е 966 лв. за декар, сочат още данните.</p>
<p>
	<strong>Българи ремонтират най-голямата ВЕЦ в Албания</strong><br />
	<em>в. Новинар</em></p>
<p>
	Българската компания &bdquo;Централна енергоремонтна база&quot; (ЦЕРБ) ремонтира най-голямата ВЕЦ в Албания &ndash; ВЕЦ Комани, съобщиха от компанията.</p>
<p>
	Проектът е на стойност 1 милион лева и е по поръчка на албанската национална електрическа компания KESH.</p>
<p>
	Българската компания ще трябва да ремонтира 3 от трансформаторите, тъй като закупуването на нови би струвало 6 пъти повече. С подобренията животът им ще се увеличи с 8-10 години.</p>
<p>
	<strong>Борим се с градушката на вересия</strong><br />
	<em>в. Новинар</em></p>
<p>
	Борим се с градушката на аванта. Това стана ясно, след като директорът на Агенцията за борба с градушките Николай Николов съобщи, че парите за противодействие на стихията отдавна са свършили и дори това, което се изстрелва в последните дни, е взето на вересия и не е платено, съобщи БНР.</p>
<p>
	&bdquo;Още през май поискахме от държавата 4 460 000 лева за заплащане на ракети, които вече са взети авансово. До момента пари няма, а градушките не чакат.</p>
<p>
	Налага се фирмата производител да предостави назаем и на добра воля ракети, повечето от които вече са изстреляни&ldquo;, обясни Николов. По думите му агенцията е взела еднократно 5700 ракети и преди да ги плати, няма да може да вземе други.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
