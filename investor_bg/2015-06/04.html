

	<div class="art">
		<div id="article_text" class="s4" itemprop="articleBody">
			
			
			<p>
	<strong>От 2016г. БУЛСТАТ става изцяло електронен</strong></p>
<p>
	<em>в. Капитал Daily</em></p>
<p>
	Бизнесът вече няма да е куриер на хартиени формуляри между държавните учреждения, а чиновниците сами ще набавят нужните им справки и удостоверения по електронен път по фирмения код на дружеството. Това ще се случи от 2016 г., когато се очаква да влязат в сила промени в Закона за регистър БУЛСТАТ. В сряда правителството обяви, че е готово с проекта за изменение на нормативната уредба и той ще бъде внесен в Народното събрание за обсъждане.&nbsp;</p>
<p>
	Тази дългоочаквана крачка няма да натовари финансово държавата, тъй като се финансира по програма &quot;Административен капацитет&quot; и се форсира по линия на евроизискванията.</p>
<p>
	<strong>Христо Ковачки поиска жп лиценз за трети път</strong></p>
<p>
	<em>в. Капитал Daily</em></p>
<p>
	Активният в мините и енергетиката Христо Ковачки отново, за трети път, е поискал лиценз за железопътен превоз на товари. Това стана ясно по време на заседание на парламентарната комисия по транспорт и съобщения в сряда. В момента документите му са в процедура по разглеждане и не е ясно какъв ще е изходът, казаха представителите на транспортното министерство пред депутатите. &quot;Във всеки случай не е вярно, че вече има решение по темата и то е положително&quot;, бяха категорични експертите от ведомството на Ивайло Московски.</p>
<p>
	Христо Ковачки отдавна демонстрира желание да се откъсне от &quot;БДЖ - Товарни превози&quot;. Той подава на два пъти документи за лиценз като товарен превозвач, за да обслужва сам транспорта на въглищата от мините си, чрез дружеството &quot;ТБД - Товарни превози&quot;, което е 100% собственост на ТЕЦ &quot;Бобов дол&quot; (част от енергийната група на Ковачки). И двата пъти обаче получава отказ.</p>
<p>
	<strong>Половината ограда по границата с Турция е за ремонт</strong></p>
<p>
	<em>в. Сега</em></p>
<p>
	Половината от оградата по границата с Турция е за ремонт, съобщи премиерът Бойко Борисов на вчерашния блиц контрол в парламента. Съоръжението е с обща дължина 30 км и беше построено в мандата на Пламен Орешарски. Основната му цел е да насочи бежанския поток към граничните пунктове.</p>
<p>
	Наскоро стана ясно, че в участък от около 80 м в района на Болярово оградата е паднала и се е наложило граничарите да я подпират. От думите на Борисов обаче се разбра друго. &quot;От 30 км 15 са за ремонт, в момента експертите са там&quot;, обясни той.</p>
<p>
	<strong>Все повече чужди специалисти работят у нас</strong></p>
<p>
	<em>в. Сега</em></p>
<p>
	Висококвалифицираните чужденци от страни извън ЕС, които получават разрешение да работят у нас, са се увеличили в пъти за последните 4 години. От януари до юни Агенцията по заетостта (АЗ) е издала синя карта - необходимия документ за работа на граждани на трети страни с високо образование, на 60 чужденци. За сравнение през 2011 г., когато за първи път се въведоха тези условия, сините карти са били само 7. Отделно на година АЗ дава и около 600 разрешения за работа на чужденци без висше образование.<br />
	<br />
	Недостигът на кадри в строителството, ИТ сектора и медицинския персонал ще прави тази възможност все по-привлекателна, смятат работодателите. Фирмите обаче искат по-улеснени процедури за наемане на специалисти от всички институции по веригата. След разрешението от АЗ се произнася финално съответната дирекция към МВР, а цялата процедура отнема много време.</p>
<p>
	<strong>Скок на тока за бизнеса с 22% гони предприятия</strong></p>
<p>
	<em>в. Стандарт</em></p>
<p>
	Скок на тока за бизнеса с 22% от 1 юли може да изгони редица предприятия от България, а други няма да оцелеят. Енергийният регулатор КЕВР предлага да бъде увеличена таксата &quot;Задължения към обществото&quot; за бизнеса. Ако това се случи, въпросният компонент, който влиза в образуването на цената на тока, ще се изравни за бизнеса и домакинствата. До този момент тази такса беше 18,93 лв./мВтч без ДДС за свободния пазар, а сега тя ще бъде увеличена с 21,28 лв. и ще стигне 40,21 лв.</p>
<p>
	Мрежовите такси ще се увеличат от 7,98 лв. на 8,86 лв. за мегаватчас. Така крайната цена ще достигне 122 лв. за мегаватчас, което е увеличение с 22%. Според Константин Стаменов, председател на Българската федерация на индустриалните енергийни консуматори, не е редно да има такова голямо увеличение на цената за бизнеса от 1 юли, а за домакинствата токът да поскъпне с около 2%. &quot;Така се засилва кръстосаното субсидиране, защото цената за стопанско потребление се изравнява с цената за населението&quot;, каза пред &quot;Стандарт&quot; той.</p>
<p>
	<strong>Германски или испански влакове ще хвърчат в третия лъч на метрото</strong></p>
<p>
	<em>в. Новинар</em></p>
<p>
	Германски или испански ще са влаковете, които ще возят по третата линия на метрото от жк &bdquo;Овча купел&rdquo; до жк &bdquo;Левски&rdquo;. Това стана ясно при отварянето на офертите на фирмите, борещи се за обществената поръчка.</p>
<p>
	В процедурата за доставка на 20 влака с прогнозна стойност 420 млн. лв. предложения подадоха обединението &ldquo;Симетро София&rdquo; и испанската &ldquo;Конструксионес и Ауксилиар де Ферокарилес С.А. - КАФ&rdquo;. В консорциума влизат компаниите &ldquo;Сименс България&rdquo;, &ldquo;Сименс Австрия&rdquo; и полската Newag. Избраният изпълнител ще трябва да достави и всички системи, свързани с управлението на подвижния състав.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
