

	<div class="art">
		<div id="article_text" class="s4" itemprop="articleBody">
			
			
			<p>
	<strong>Рязък скок на електроенергията за бизнеса</strong></p>
<p>
	В. Капитал Daily</p>
<p>
	Огромен скок от 22% на сметките за електроенергия на бизнеса и минимална промяна за домакинствата. Това е предложението на регулатора за промяна от средата на годината. Целта е ясна - да се спаси затъналата НЕК. Предложението почти изравнява цените за компаниите и гражданите. А логиката в развития свят е бизнесът да се развива добре и да е конкурентен, а през неговия успех да има доходи, с които да се плащат битовите сметки. В година на избори обаче явно досегашната линия се изоставя.</p>
<p>
	Вдигането може да фалира компании, защото след увеличението българските цените на енергоемките индустрии ще са с 30-40% по-високи от тези в региона. Дори и в момента, т.е. преди скока, разликата спрямо плащаното в Германия от тези индустрии е около 20%, сочат от Българска федерация на индустриалните енергийни консуматори. Малка група дружества гиганти като &quot;Лукойл&quot; и металургичните заводи могат и да се спасят от скока, ако енергийното и финансовото министерство произведат една наредба. Но останалите хиляди компании, които не се водят енергоемки и големи, могат да спрат да съществуват заради разходи, които обезсмислят работата им.</p>
<p>
	<strong>Бонусите за чиновниците за четири месеца са над 155 млн. лв.</strong></p>
<p>
	В. Капитал Daily</p>
<p>
	Министерствата и агенциите не са намалили разходите си за персонал през първите четири месеца на годината, а точно обратното. През тази година те трябва да ги свият с 10% (каквито са изискванията на закона за бюджета), а от месечния бюлетин на финансовото министерство за изпълнението на бюджета се вижда, че разходите за възнаграждения и социални осигуровки не само не намаляват, но и се увеличават. Те са достигнали 1.275 млрд. лв. и в номинално изражение са нараснали с близо 160 млн. лв.</p>
<p>
	От Министерството на финансите уточниха за &quot;Капитал&quot;, че данните за четирите месеца на двете години не могат да бъдат сравнявани по този начин, тъй като има разлика в обхвата на данните. Според експертите от финансовото ведомство разходите за възнаграждения и осигуровки за първите четири месеца на 2015 г. спрямо същия период на предходната година са само с 1 млн. лв. повече. Причината е, че от март към досегашните &quot;възнаграждения и осигурителни вноски&quot; вече се добавят и &quot;други възнаграждения и плащания за персонал&quot;.</p>
<p>
	<strong>&quot;Калинел&quot; - Троян, инвестира 6 млн. лв в разширение на производството</strong></p>
<p>
	В. Капитал Daily</p>
<p>
	&quot;Калинел&quot; - един от основните доставчици на текстил за дома за магазините на IKEA в цял свят, ще инвестира 6 милиона лева в нова производствена база в Троян. Увеличеният капацитет ще даде възможност на предприятието да отговори на нарасналия брой поръчки и да покрие високите изисквания както на шведската мебелна верига, така и на други задгранични партньори, съобщиха от компанията.</p>
<p>
	<strong>Борбата срещу изборния туризъм отново се сведе до имитация</strong></p>
<p>
	В. Сега</p>
<p>
	Няколко месеца преди кметския вот &quot;спирането на изборния туризъм&quot; отново стана любима дъвка за парламентарните политически сили. Опитът сочи, че преди избори партиите се активизират на думи, но действията им не водят до резултат. В деловодството на НС са внесени два проекта за изменение на закона за гражданската регистрация, ползата от които също е съмнителна. &quot;Усилията&quot; идват на фона на излезлите преди три седмици данни на регионалното министерство за преселението на хиляди българи основно към обезлюдяващи региони, за да се преодолее 6-месечната уседналост.</p>
<p>
	Съвместният проект на Реформаторския блок (РБ) и Патриотичния фронт (ПФ) се отнася за броя на живущите на един адрес. В момента за регистрация по постоянен адрес няма ограничения, а по настоящ може да се впишат &quot;не повече от три пъти от лицата, които обичайно могат да обитават жилището&quot;. РБ и ПФ настояват таванът за вписване и по двата вида адрес да е най-много два пъти над &quot;обичайно обитаващите&quot;.</p>
<p>
	<strong>Правим 70 общи учения със САЩ</strong></p>
<p>
	В. Стандарт</p>
<p>
	САЩ и България засилват общите военни учения, като само за тази година са планирани най-малко 70. Това стана ясно след срещата на командващия Сухопътните войски на САЩ в Европа генерал-лейтенант Фредерик &quot;Бен&quot; Ходжис с началника на отбраната Румен Николов в София. Николов съобщи, че има готовност, ако се наложи, общите тренировки да са още повече. Ходжис пък коментира, че България ще се включи и в учението &quot;Бърз отговор&quot;, в рамките на което ще бъдат използвани българските летища в Балчик и село Тенево, Ямболско. Той посочи, че целта му е да продължи укрепването на вече силното трансатлантическо взаимодействие между САЩ и България. Планира се учението &quot;Бърз отговор&quot; да се проведе в Германия, Италия и България, като ще има за цел да провери дали съюзниците са в състояние да действат бързо при възникването на криза.</p>
<p>
	<strong>Черешите поскъпват пет пъти от градината до магазина</strong></p>
<p>
	В. Стандарт</p>
<p>
	Черешите поскъпват 5 пъти от градината до магазина. Това стана ясно след началото на изкупната кампания. Вчера община Кюстендил, която е най-големият производител на червеното злато, обяви старта със заповед на кмета Петър Паунов. Началната изкупна цена на вкусния плод е 50-60 стотинки, а крайната по софийските магазини - 2.50 -3 лв. До преди седмица червеният плод достигаше космическите 8-10 лева за килограм в столицата и 5 в Кюстендил и Благоевград. Сега, след Черешова задушница, цените стремително вървят надолу. &quot;Чакаме всеки момент кюстендилските да залеят пазара.</p>
<p>
	Тогава цената на едро на вкусния плод пада до 70-80 стотинки за килограм, а за крайния потребител няма да е повече от 1,50 лева за кг&quot;, прогнозира благоевградският търговец Венцислав Лудачки. Той и колегите му предпочитат да продават череши от Петрич и Кюстендил, а не вносни. Категорични са, че нашите са по-вкусни. Още преди две седмици по столичните пазари се появиха ранни череши по 8-10 лв. килограм, които продавачите бяха определили като &quot;кюстендилска хрущялка&quot;. Такъв сорт обаче няма и това възмути кореняци кюстендилци, които работят в София.</p>
<p>
	<strong>Назначиха временен секретар на Комисията за трафик на хора</strong></p>
<p>
	В. Новинар</p>
<p>
	Камелия Димитрова е назначена за временно изпълняващ длъжността секретар на Националната комисия за борба с трафика на хора със заповед на вицепремиера по координация на европейските политики и институционални въпроси Меглена Кунева, която е и председател на Националната комисия. Секретарят отговоря за оперативното управление и международните контакти на институцията.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
