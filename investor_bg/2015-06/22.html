

	<div class="art">
		<div id="article_text" class="s4" itemprop="articleBody">
			
			
			<p>
	<strong>Правителството: Токът за цялата индустрия ще е по-евтин</strong><br />
	<em>в. Капитал Daily</em></p>
<p>
	Производствените предприятия най-вероятно ще продължат да плащат по-евтин ток. Предложението идва след извънредна среща при Бойко Борисов в неделя, на която са присъствали енергийният и финансовият министър, вицепремиерът по икономическите въпроси и председателят на енергийната комисия в парламента. Резултатът е, че и малките и средните индустриални фирми, а не само големите производствени предприятия ще плащат по-евтина енергия. Така по-скъпа ще е консумацията само за компании за услуги, офиси, молове.</p>
<p>
	Изчисления на сектора и управляващите показват, че мярката ще струва около между 140 и 280 млн. лв. годишно. Резерв за сумата може да бъде намерен, смятат в правителството. То се ангажира и най-сетне с орязване на разходите в държавните енергийни фирми.</p>
<p>
	<strong>Разходите за болнични на НОИ удариха 5-годишен рекорд</strong><br />
	<em>в. Сега</em></p>
<p>
	Разходите за болнични на Националния осигурителен институт удариха 5-годишен рекорд. Плащането на първите три дни продължава да товари все по-сериозно и бизнеса, защото броят на болничните листове за сметка на работодателя продължава да расте.</p>
<p>
	Харчовете на държавата през миналата година вече надминават тези от началото на кризата - през 2009 г., когато бе достигнат предишният връх. Тогава кабинетът въведе като временна и антикризисна мярка работодателят да плаща първите три дни, за да се ограничат злоупотребите. Справка в данните на НОИ обаче показва, че след първоначалния ефект на мярката в първите две години през 2010 и 2011 г. след това харчовете растат устойчиво.</p>
<p>
	<strong>В един клас ще може да има над 5-има ученици с увреждания</strong><br />
	<em>в. Сега</em></p>
<p>
	В една училищна паралелка или група в детска градина вече ще може да се обучават и над 5 деца с увреждания. Това решиха депутатите от просветната комисия на второ четене на текстове от новия закон за предучилищното и училищното образование.</p>
<p>
	Сега в една паралелка може да има максимум до 5 деца с хронични заболявания или със специални образователни потребности. С промяната стават до 3, но се допускат изключения, ако в населеното място няма друга група или паралелка, която да осигурява същото по вид образование. Това ще става по преценка на екипа за подкрепа на личностното развитие, който трябва да предлага допълнителна подкрепа за нуждаещите се деца. Ако такъв екип няма, решението за увеличаване на бройката ще се взема от регионалните ресурсни центрове.</p>
<p>
	<strong>Съдът принуди ВСС да даде информация за Пеевски</strong><br />
	<em>в. Сега</em></p>
<p>
	Висшият съдебен съвет (ВСС) е осъден окончателно да даде информация за магистратския статут на неуспелия шеф на ДАНС, медиен магнат, вече бивш следовател и депутат от ДПС Делян Пеевски. Това следва от окончателно определение на Върховния административен съд (ВАС), което се чакаше от миналия септември, но бе обявено преди дни.</p>
<p>
	Делото по Закона за достъп до обществена информация беше заведено от журналист от &quot;Сега&quot; през 2013 г., след като ВСС поиска разрешение от Пеевски, не го получи и отказа да отговори дали той има статут на несменяемост като магистрат и кога евентуално го е придобил. Другото питане е дали някога е атестиран и дали ВСС има данни по колко и кои разследвания е работил като следовател.</p>
<p>
	<strong>Вадят на светло депутати с перки</strong><br />
	<em>в. Стандарт</em></p>
<p>
	Да се извадят на светло политиците, които имат бизнес със &quot;зелен ток&quot;. Това предложи шефът на парламентарната комисия по енергетика Делян Добрев заради съмненията за лобистки игри на депутати. Има съмнения, че около 20-30 народни представители притежават слънчеви и вятърни централи, които продават скъп ток на държавата.</p>
<p>
	&quot;Ще създадем спецкомисия в парламента, както направихме с КТБ, за да стане ясно кои са собствениците на ВЕИ проекти&quot;, обясни Добрев. Така ще се разбере кои са депутатите, приели закона за &quot;зелената енергия&quot;, и след това са се възползвали, за да печелят на гърба на всички българи.</p>
<p>
	<strong>Кризата в Украйна вдига цената на житото</strong><br />
	<em>в. Стандарт</em></p>
<p>
	Жътвата тази година ще подрани. Заради засушаването в Добрички регион ечемикът узря много рано, казват земеделските стопани. Те са категорични, че прибирането на пшеницата ще започне с около 10-ина дни по-рано. Прибирането на ечемика в община Шабла стартира от днес. Очаква жътвата на пшеницата в Добричко да започне около 5-10 юли. Прогнозите на всички са за добро качество на зърното.</p>
<p>
	Според количествата на валежите картината в цялата област е изключително пъстра. Но средно земеделците очакват да приберат пшеница между 450-550 кг от декар, а за ечемик - между 400 и 500 кг от декар. Тази година масово земеделските стопани се въздържат от продажба на зелено на зърно, тъй като смятат, че цената е ниска. Последните предложения на търговците са били в рамките от 270-300 лв. за тон за пшеницата, а за ечемик - около 275 лв. за тон.</p>
<p>
	<strong>Жалват се в ЕК за избора на гуверньор</strong><br />
	<em>в. Стандарт</em></p>
<p>
	Процедурата по избор на нов управител на Българската народна банка (БНБ) протича в условията на формална прозрачност, ограничена конкуренция и очевидно има характер на процедурен камуфлаж, който трябва да легитимира предварително взето извън стените на институциите решение. Това се казва в Становище на Института за модерна политика, изпратено до Народното събрание, Европейския парламент, Европейската комисия и Европейската централна банка.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
