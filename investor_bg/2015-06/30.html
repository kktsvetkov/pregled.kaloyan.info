

	<div class="art">
		<div id="article_text" class="s4" itemprop="articleBody">
			
			
			<p>
	<strong>Спокойно за банките, притеснения при износителите</strong></p>
<p>
	В. Капитал Daily</p>
<p>
	Първият ден на банковата ваканция в Гърция не доведе до активности в българските клиенти на финансовите институции. Логично, защото три от тях са местни дружества, всички са ликвидни и от месеци са прочистени от гръцки облигации и трансфери натам. Преките ефекти са по две линии: поскъпване на българския дълг и несигурност при някои български компании-износители към Гърция.</p>
<p>
	Най-прекият ефект е видим в първия ден от гръцката банкова ваканция. Доходността по еврооблигациите, емитирани на международните пазари през юни 2014 г. (кабинетът &quot;Орешарски&quot;), е с най-голям ръст сред всички държави от Източна Европа. По данни на Bloomberg на вторичния пазар повишението е с 30 базисни пункта до 3.26%. Проявление от гледна точка на вътрешния държавен дълг вероятно няма да има, тъй като не е предвидено да се продават ДЦК през юли. Производители, чийто пазар е основно Гърция, казаха пред &quot;Капитал&quot;, че вече има проблеми с разплащанията. Други разказаха, че има механизъм за плащане, просто е нужно още едно одобрение за плащането.</p>
<p>
	<strong>КЗК проверява четири производителя на масло</strong></p>
<p>
	В. Капитал Daily</p>
<p>
	Комисията за защита на конкуренцията (КЗК) започна проверка на няколко производителя на масло: &quot;Милтекс КК&quot; - Варна, &quot;Хранинвест&quot; - с. Кичево, общ. Аксаково, и &quot;Профи милк&quot; - Благоевград. Действието идва след документи, получени от асоциацията &quot;Активни потребители&quot;, става ясно от официално съобщение на КЗК. Повод за сигнала са направени по инициатива на&nbsp; асоциацията тестове, които показват, че при продукти на тези три дружества има несъответствие на съдържанието с посоченото върху опаковката.</p>
<p>
	Изпитванията са направени между 18 и 30 май т.г. Те показали, че в четири от 10 изследвани марки масло има заместители на мляко и по-високо съдържание на вода, което обаче не е посочено на етикета. В &quot;Краве масло СВА&quot; на &quot;Милтекс КК&quot; (произведено за СВА), Millker butter и &quot;Краве масло&quot; на &quot;Хранинвест&quot; и &quot;Краве масло екстра&quot; на &quot;Профи милк&quot; обаче се съдържат от 10% до 64% немлечни мазнини, а на опаковките им липсва такава информация. За шест от изследваните продукти процентното водно съдържание също надвишава посоченото върху етиката, се твърди в докладната записка до КЗК.</p>
<p>
	<strong>България пак се връща на варианта с МиГ-29</strong></p>
<p>
	В. Сега</p>
<p>
	Само седмица живя мечтата на бойната авиация за нови изтребители. Правителството възнамерява да отхвърли предложението на министрите на отбраната Николай Ненчев и на външните работи Даниел Митов за започване на проекта, научи &quot;Сега&quot; от източници от МО. То бе внесено миналия вторник, а Министерството на отбраната побърза да се похвали, че процедурата започна. Още на следващия ден точката бе отложена за тази сряда, но по неофициална информация кабинетът въобще няма да се занимава с проекторешението.</p>
<p>
	Източниците на &quot;Сега&quot; обясниха, че премиерът Бойко Борисов се ядосал най-много на втората точка в предложението на Ненчев - да поискаме съвместна охрана на небето ни с друга страна - членка на НАТО. Въпросът за съвместната охрана е особено чувствителен и за ръководството на бойната авиация, която е била в пълно неведение за идеите на Ненчев. Затова премиерът е поискал да се реши въпросът с охраната на небето в рамките на възстановяване на летателната годност на МиГ-29.</p>
<p>
	<strong>И ВАС не е доволен от съдебната реформа</strong></p>
<p>
	В. Сега</p>
<p>
	След като миналата седмица Асоциацията на прокурорите разкритикува остро идеите за съдебна реформа, вчера това направи и Върховният административен съд (ВАС). Най-важното възражение на ВАС е, че ремонт на основния закон не е по силите на редовен парламент. Становището на съда ще бъде представено днес на временната парламентарна комисия, която обсъжда конституционните промени.&nbsp; &quot;Нормативна промяна като настоящата не попада в правомощията на обикновено Народно събрание&quot;, се казва в изявлението. Според върховните съдии чл. 158, т. 3 повелява, че промяна на формата на държавно управление е в правомощията на ВНС, а съдебната власт спада именно към държавното управление.</p>
<p>
	Освен това ВАС смята, че промените в конституцията противоречат на целите и препоръките на Европейската и на Венецианската комисия, както и на Съвета на Европа. &quot;Нещо повече - част от предвидените промени са в пряко противоречие с тях, като създават предпоставки за капсулиране на системата, нейната пълна политическа зависимост, пропорционална на отдалечаването й от принципите за върховенството на закона и правовата държава&quot;, се казва в становището.</p>
<p>
	<strong>ЕС ни дава пари за две жп линии</strong></p>
<p>
	В. Стандарт</p>
<p>
	Две жп отсечки у нас получават финансиране от ЕС. Модернизацията на жп отсечките София - Волуяк, в която попада и жп възел София, и на София - Елин Пелин са сред избраните от Европейската комисия (ЕК) проекти за финансиране по Механизма за свързване на Европа. Вчера ЕК предложи да се отпуснат 13,1 млрд. евро за 276 транспортни проекта, избрани в рамките на първите покани за представяне на предложения по финансовия инструмент. С тази инвестиция се разчита и на привличането на допълнително публично и частно финансиране на стойност от 28,8 млрд. евро. Освен двете жп отсечки ЕК е одобрила за финансиране и проекта за подобряване на корабоплаването по р. Дунав, по който България работи с Румъния.</p>
<p>
	<strong>До Либерландия и назад</strong></p>
<p>
	В. Стандарт<br />
	Два месеца и половина след самопровъзгласяването на най-новата балканска държава &quot;Стандарт&quot; реши да провери на място как стоят нещата в Либерландия, която се настани на 7 кв. км спорна земя между Сърбия и Хърватия. Страна на свободата я нарече президентът й, чехът Вит Йедличка. Ако обичате високия адреналин, пътуването към неизвестното, а сръбският език не ви е проблем, имате всички предпоставки да се озовете в Либерландия - най-новата държава на Балканите, чието създаване на 13 април стана световна новина. Само оставете надеждата, че някой може да ви упъти. Табели няма.</p>
<p>
	Страната на свободата всъщност може да ти коства личната свобода. От хърватска страна със сигурност, а от сръбска може и да се размине, но единствено и само да предизвика хърватския гняв. Дали става дума за държава, създадена от бунтари срещу настоящата система, или пък просто за социален експеримент, ще покаже времето. Преди десетина дни обаче президентът Вит Йедличка откри посолство във Франция, като се е зарекъл това лято да мине под знака на дипломатическите совалки в други държави.</p>
<p>
	<strong>Питаме от плажа за храната в курортите</strong><br />
	<br />
	В. Новинар</p>
<p>
	Приемни, в които хората ще могат да питат какво да правят при възникнал проблем или ако са недоволни от някой ресторант, откриват в курортите по морето. Това съобщиха от Националния съвет за защита на потребителите, който след деветгодишно прекъсване отново заработи. Първото заседание на съвета се проведе вчера в сградата на икономическото министерство.&nbsp;Приемните, където потребителите ще получават помощ и ще подават оплаквания, работят от юни в Албена, Златни пясъци и Слънчев бряг. Такива ще бъдат открити и в Созопол и Приморско. Временни приемни се предвиждат още в Китен и Царево. Те се намират или на търговските алеи или на първа линия по плажовете.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
