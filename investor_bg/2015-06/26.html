

	<div class="art">
		<div id="article_text" class="s4" itemprop="articleBody">
			
			
			<p>
	<strong>Облигационерите на БДЖ продават 500 вагона за 9 млн. лв.</strong><br />
	<em>в. Капитал Daily</em></p>
<p>
	Българската банка за развитие, която е довереник на облигационерите в БДЖ, продава 500 товарни вагона на държавния холдинг. Общата начална тръжна цена на подвижния състав е около 9 млн. лв.</p>
<p>
	Вагоните са заложени по реда на Закона за особените залози в полза на банката, която е довереник по втория облигационен заем за 120 млн. евро, взет през 2007 г. с цел погасяване на стари задължения.</p>
<p>
	До продажбата се стига, тъй като от години БДЖ има проблем с разплащанията си по него. През пролетта на миналата година на общо събрание на кредиторите по втория облигационен заем беше взето решение да започне разпродажбата на 3542 товарни вагона и на 25-те дизелови мотриси Siemens, които са обезпечение по заема. Тогава топката остана в банката попечител, която движи въпросната процедура, която вече е приведена в действие за част от активите.</p>
<p>
	<strong>Борисов пак поряза Ненчев за нови изтребители</strong><br />
	<em>в. Сега</em></p>
<p>
	Премиерът Бойко Борисов отново се изказа против предложението на военния министър Николай Ненчев за преговори за нов модел изтребители и му нареди да обясни на парламента как и къде ще бъде разположена натовска техника в България.</p>
<p>
	&quot;Не съм убеден, че сега е моментът да говорим за изтребители. Имаме доста социални теми, които искам да покрием, възможности да отремонтираме самолети с Полша. Тема, която не беше за вчера. Това, което са поемали като ангажименти в предишни срещи, да обясни какви ангажименти са поели.&quot; Така Борисов коментира предложението на министъра за даване на мандат за преговори за покупка на бойни самолети, което беше внесено в Министерския съвет. То беше отложено, тъй като Ненчев отсъстваше заради среща на министрите на НАТО.</p>
<p>
	<strong>Продължават да набират кадри в туризма</strong><br />
	<em>в. Стандарт</em></p>
<p>
	Добричката трудова борса продължава да набира кадри за работа в туризма, съобщи директорът й Васил Сивков. В момента има обявени 185 различни свободни работни позиции, както за курорти по Добруджанското Черноморие, така и за работа в Златни пясъци, каза Сивков. Търсенето е за администратори, рецепционисти, камериери, готвачи, пицари, продавачи, бармани, сервитьори и други.</p>
<p>
	Сивков припомни, че през май от обявените свободни работни позиции в областта 992 на брой, 367 са били в сферата на ресторантьорството и хотелиерството. Интересът в разгара на лятото към хора от туристическия бранш, според Сивков се дължи и на факта, че непрекъснато се появяват нови и нови туристически бази по Черноморието.</p>
<p>
	<strong>Вадят 40 кредитни милионери в КТБ</strong><br />
	<em>в. Стандарт</em></p>
<p>
	Имената на над 40 кредитни милионери с кухи фирми изплуват в специалния доклад на комисията за КТБ в парламента, научи &quot;Стандарт&quot;. Такъв е всеки трети случай при най-големите заеми, които са над 120, става ясно от събраните материали за фалиралата банка. Те са близо 400 страници, като 150 от тях са документи и писма във връзка с проучването на трезора, коментираха финансисти, участвали в част от закритите заседания на комисията. Изводът е, че КТБ е работила като класическа пирамида, а кухи фирми са източвали трезора. Докладът ще бъде огласен след приемането на поправките в закона за кредитните институции, според които банковата тайна пада за необезпечени длъжници. Парламентарната комисия за КТБ е установила, че една и съща схема е действала безотказно в различни периоди.</p>
<p>
	<strong>Масово ни удрят в грамажа на пазара</strong><br />
	<em>в. Новинар</em></p>
<p>
	Масово ни удрят в грамажа на плодовете и зеленчуците на пазара, съобщиха от Държавната агенция за метрологичен и технически надзор (ДАМТН).</p>
<p>
	Инспекторите са се насочили главно към сергиите, откъдето хората пазаруват за салата. Проверките показаха, че търговците печелят двойно, защото кантарите им са настроени да показват повече. След множество сигнали на ужилени клиенти инспекторите проверили 51 павилиона във Варна, Шумен, Севлиево и Горна Оряховица.</p>
<p>
	31 от тях са отчитали грешно. &bdquo;От всички проверени везни 26 са от неодобрен тип и 5 са без знаци за последваща проверка. Съставени са 14 акта и предстои образуване на административно-наказателно производство по отношение на още 17 души с установени нарушения&ldquo;, допълниха от агенцията.</p>
<p>
	<strong>Цената на зехтина чупи рекорди</strong><br />
	<em>в. Новинар</em></p>
<p>
	Цените на зехтина и у нас, и на световните пазари счупиха ценовите рекорди.</p>
<p>
	Стойността на продукта е нагоре с 20-30 на сто и се очаква да продължава да расте, съобщиха вносители на висококачествен гръцки зехтин за &quot;Новинар&quot;. Експертите допълниха, че има дефицит на стоката.</p>
<p>
	Едновременно с това производителите обявяват продукцията си на търг за бутилиращите компании, преработвателите и износителите, за да постигнат най-висока цена. Това води и до поскъпване за крайния потребител. Българските вносители уточниха, че специално на остров Крит няма криза със зехтина, но добивът е по-нисък в сравнение с минали години.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
