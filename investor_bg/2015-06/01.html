

	<div class="art">
		<div id="article_text" class="s4" itemprop="articleBody">
			
			
			<p>
	<strong>Циментовият завод в Девня за 320 млн. лв. вече работи</strong></p>
<p>
	в. Капитал Daily</p>
<p>
	Една от най-големите индустриални инвестиции в страната е завършена. От петък работи новият завод на &quot;Девня цимент&quot;, като изграждането му струваше 320 млн. лв. Освен по-голямо производство, насочено и за износ, разликата е, че част от продуктите ще са по нова технология от по-висок клас, като например прозрачен цимент. Мощностите ще работят и по-чисто, като половината от нужното гориво ще идва от преработени отпадъци.</p>
<p>
	<strong>България е с най-много болници и най-лоши здравни показатели в ЕС</strong></p>
<p>
	в. Сега</p>
<p>
	Безпощадна картина на здравеопазването в България представя анализ за страната ни на Световната банка. Здравните резултати на българите са все по-лоши, достъпът до качествено лечение е все по-ограничен, българите дават прекалено много за здраве от джоба си, а в същото време страната ни оглавява класациите по брой болници и хоспитализации.</p>
<p>
	Здравните показатели на българите са се влошили в сравнение с 80-те години на миналия век, сочи анализът на Световната банка. Тогава те са били по-близо до средните показатели на старите членки на ЕС в сравнение със съседните на България страни. Преди 30-ина години продължителността на живота у нас е била с 3 години по-ниска от тази в 15-те западни членки на ЕС и с 2 години по-голяма от тази в Унгария. Понастоящем разликата в продължителността на живота между България и старите страни от ЕС е почти 8 години, а в Унгария вече живеят по-дълго, отколкото тук. Средно хората у нас в момента живеят по 74.5 години. Картината е особено лоша и при най-често срещаните хронични заболявания и причини за смъртност - сърдечно-съдовите болести.</p>
<p>
	<strong>Финансовото министерство пусна бланка за кандидатстване по плана &quot;Юнкер&quot;</strong></p>
<p>
	в. Сега</p>
<p>
	На фона на много неясноти вече има едно улеснение за желаещите да кандидатстват за финансиране по мащабната инвестиционна програма на ЕС, известна като плана &quot;Юнкер&quot;. Готов е единен формуляр, чрез който всеки кандидат ще може да подаде своята заявка. Бланката, наречена &quot;Инвестиционно намерение за участие в Плана за инвестиции за Европа&quot;, е качена и на сайта на българското Министерство на финансите.</p>
<p>
	Попълването на заявката изглежда лесно. Трябва да се впишат името на проекта, в кой сектор е, колко ще струва, кога се очаква да стартира и да приключи, какво финансиране е необходимо за периода 2015-2017 г., коя компания ще го изпълнява, колко души ще бъдат заети в него и колко трайни работни места ще осигури. Освен това кандидатът трябва да посочи формата и начина на финансиране - например дали е изцяло частна инвестиция, или публично-частно партньорство, какви заеми и собствени ресурси се предвиждат, разчита ли на други пари от ЕС.</p>
<p>
	<strong>Партньор на &quot;Хуго Бос&quot; и &quot;Армани&quot; инвестира 25 млн. в Плевен</strong></p>
<p>
	в. Стандарт</p>
<p>
	Инвестиция в размер на 25 млн. лв. ще направи плевенската фирма за мъжка мода &quot;Димитров&quot;. Така ще бъдат създадени 800 нови работни места, каза собственикът на фирмата Магдален Димитров. Първата копка за нов производствено-административен комплекс &quot;Десизо Монни&quot; на плевенската фирма беше направена в присъствието на председателя на парламента Цецка Цачева. Той ще превърне в супермодерен комплекс съществуваща от 2000 г. 6-етажна фабрика за мъжка конфекция на компанията с близо 1200 души персонал. Българската фирма е основен партньор на две от най-реномираните модни марки в света &quot;Хуго Бос&quot; и &quot;Джорджо Армани&quot;, произвеждайки техни стоки.</p>
<p>
	Двата гигантски бранда, оценени съответно на 15 млрд. и 6 млрд. евро, имат ангажимент към българския партньор, като му предоставят най-модерните технологии в областта на шиенето, обучават мениджъри и специалисти и го подкрепят в други начинания извън договорните отношения. Благодарение на това фирма &quot;Димитров&quot; може да си позволи високи социални стандарти за своите служители. Нетната работна заплата в производството е гарантирана минимум на 400 евро, а брутната - 600 евро. Това възнаграждение е равностойно на заплатите в бранша в Чехия, твърди Димитров.</p>
<p>
	<strong>&quot;Теклас&quot; се готви да строи нов завод</strong></p>
<p>
	в. Стандарт</p>
<p>
	&quot;Теклас България&quot; е пример за преодоляването на икономическата изостаналост на Родопите и други слабо развити региони. Компанията, която произвежда каучукови водни съединения и пластмасови изделия за най-големите гиганти в автомобилната индустрия - &quot;Дженерал мотърс&quot;, &quot;Фолксваген&quot;, &quot;Волво&quot;, BMW, Мерцедес и &quot;Рено&quot;, не е получила сертификат за клас инвестиция, но има успешни вложения в икономиката на страната ни и е отличена с награди на форума на БАИ &quot;Инвеститор на годината&quot; за 2014 г.</p>
<p>
	Миналата година бе построен третият завод на &quot;Теклас-България&quot; АД. Общата инвестирана сума в производствен корпус, административни офиси, складове, машини и съоръжения е на стойност 19 млн. лева. В завода се въвежда иновативен производствен процес за аздуване /обработка blow molding&quot;/ на инженерни пластмаси, машини и съоръжения. В момента в заводите на &quot;Теклас&quot; работят 1500 души, като до края на 2015 г. се предвижда броят им да достигне 2000. Това е най-голямата инвестиция в Кърджалийска област през изминалите 50 години. С построяването на третия си завод фирмата &quot;Теклас&quot; е вложила в България близо 70 млн. лв., обяви генералният директор на холдинга &quot;Теклас&quot; Наби Анъл.</p>
<p>
	<strong>Турция чака 1,5 млн. българи това лято</strong></p>
<br />
<p>
	в. Новинар</p>
<p>
	Южната ни съседка Турция ще приеме близо 1,5 млн. български туристи тази година. За сметка на това турците, които ще пристигнат на екскурзия у нас, ще бъдат около 700 000. Това заяви пред БНТ посланикът на Турция в България Сюлейман Гьокче. По думите му Турция е на шесто място в света по посещаемост, като през изминалата година броят на туристите е достигнал 42 млн. души.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
