

	<div class="art">
		<div id="article_text" class="s4" itemprop="articleBody">
			
			
			<p>
	<strong>Малко раздвижване около строежа на бургаския океанариум</strong><br />
	<em>в. Капитал Daily</em></p>
<p>
	Строителството на внушителния океанариум в Бургас за 100 млн. лв. беше отлагано многократно, но в момента около проекта има леко раздвижване. Теренът се разчиства, но според различна информация това може и да не е дело на инвеститора. Основният проблем е, че главният участник - руската &quot;Мостовик&quot;, фалира. И сега се търси нов инвеститор.</p>
<p>
	Между проекта и фалиралия инвеститор</p>
<p>
	Проектът, обявен през 2013 г., e на &quot;Обединение Мостовик Бургас&quot;, което включва базираната в Омск компания Научно-производствено обединение (НПО) &quot;Мостовик&quot; и българската &quot;Уотър атракшънс къмпани плюс&quot; с управител Павел Сатонкин. Преди седмица арбитражният съд на Омска област обяви фалита на инвеститора &quot;Мостовик&quot; - една от най-големите строителни фирми в Русия, и откри процедурата по несъстоятелност.</p>
<p>
	Павел Сатонкин още преди месеци заяви, че се опитва да намери алтернативно финансиране за проекта, но не стана ясно по какъв начин ще се случи това. Сега от българската компания &quot;Уотър атракшънс къмпани плюс&quot; потвърдиха, че продължават да търсят и уговарят средствата за проекта.</p>
<p>
	<strong>Санкциите за &quot;изборен туризъм&quot; прескачат кметовете</strong><br />
	<em>в. Сега</em></p>
<p>
	Обединените усилия на МВР и прокуратурата да пресекат изборния туризъм преди местния вот тази есен засега се стоварват само върху обикновени граждани, а подминават кметовете. Вчера директорът на Националната полиция главен комисар Христо Терзийски съобщи, че масово се налагат глоби на избиратели заради нарушения при смяна на постоянен адрес или регистрация на настоящ. Само за последните десетина дни са съставени 130 акта, като най-често срещаните нарушения са неточни данни, непопълнени адресни карти, неточност в данните за броя лица, обитаващи един адрес, обясни Терзийски. Според закона глобата за граждани е между 50 и 300 лв.</p>
<p>
	Образувани са 33 прокурорски преписки, като най-голям е броят им в Монтана и Видинско, стана ясно от думите на Терзийски. От прокуратурата обаче не са съобщили за разследване срещу длъжностни лица. Няма и административни санкции срещу длъжностни лица от местната власт от страна на МВР. А точно те са отговорните за вярната регистрация и контрола върху нея. Регистрирането в общината не е толкова просто - за него се подават немалък брой документи, а когато такива липсват, задължително се правят проверки по установяване на обстоятелствата.</p>
<p>
	<strong>300 дка от Борисовата градина се оказаха частна собственост</strong><br />
	<em>в. Сега</em></p>
<p>
	Подготовката за изработване на подробен устройствен план на Борисовата градина е показала, че в момента голяма част от парка е занемарена, попаднала е в частни ръце или пък дори е без акт за собственост. Това стана ясно вчера от думите на главния архитект на София Петър Диков.</p>
<p>
	Именно уточняването на собствеността в парка е довело до забавяне на плана за Борисовата градина. Идеята за подробен план на парка е от 2007 г. &quot;Само изследването на собствеността ни костваше повече от две години, защото там цари един уникален хаос, целево създаден в годините от началото на прехода&quot;, обясни Диков.</p>
<p>
	<strong>Партньорите във властта не могат да се разберат кой да е шеф на БНБ</strong><br />
	<em>в. Сега</em></p>
<p>
	Общата номинация на реформаторите за управител на централната банка все още е в сферата на пожелателното, след като вчера се разбра, че предложеният от ДБГ Бисер Манолов няма шанс да получи подкрепа от всички партии в РБ. &quot;Нямаме решение, защото според мен този въпрос трябва да бъде обвързан с решение на управляващата коалиция и търсене на мнозинство в нея&quot;, обясни Мартин Димитров, цитиран от &quot;Фокус&quot;. Депутатът определи кандидатурата на Бисер Манолов като много сериозна, но тя едва ли ще получи подкрепа от мнозинството. &quot;Няма смисъл да се издига кандидат, който няма да получи гласовете на управляващото мнозинство. Има начало на нормален преговорен процес, в неговия край ще преценим как да действаме&quot;, допълни бившият лидер на СДС. И уточни, че номинираният от ГЕРБ Димитър Радев е &quot;един добър професионалист&quot;.</p>
<p>
	Малко преди това шефът на ПГ на ГЕРБ Цветан Цветанов изрази убеденост, че Радев ще получи широка подкрепа, и отхвърли съмненията, че активността на ДБГ и на Патриотичния фронт да издигнат свои претенденти за поста разколебава единството на коалицията.</p>
<p>
	<strong>Седми блок на АЕЦ &quot;Козлодуй&quot; ще струва 5,3 млрд. долара</strong><br />
	<em>в. Стандарт</em></p>
<p>
	Строителството на 7 блок на АЕЦ &quot;Козлодуй&quot; ще струва 5,3 млрд. долара. Това е станало ясно по време на срещата в министерството на енергетиката между специалния пратеник на държавния секретар Джон Кери Амос Хохстейн и ресорния министър Теменужка Петкова.</p>
<p>
	Конкретната сума е крайната цена по EPC&ndash;контракта, пише БГНЕС.</p>
<p>
	Участието на АЕЦ &quot;Козлодуй&quot; в изграждането на бъдещата мощност ще възлезе на 400 милиона долара.</p>
<p>
	Припомняме, че вчера специалният представител на държавния секретар на САЩ Амос Хохстейн посети България. Той се срещна с министъра на енергетиката Теменужка Петкова, президента Росен Плевнелиев, министър-председателя Бойко Борисов, както и с външния министър Даниел Петков. Той е обсъдил с тях и диверсификацията на доставките на природен газ за България.</p>
<p>
	<strong>Инвеститор от Сибир сади лозя в Нови пазар</strong><br />
	<em>в. Стандарт</em></p>
<p>
	Инвеститор от Сибир стартира мащабен проект за развитие на лозарството у нас. Руска фирма е закупила ниви в землището на Нови пазар, върху които ще засажда лозя, каза кметът на общината Румен Панайотов. За срещата си с крупен бизнесмен от Изток съобщи пред &quot;Стандарт&quot; и шефът на Агенцията по лозата и виното Красимир Коев. &quot;Става въпрос за потенциален инвеститор, доколкото все още не е започнал проектирането на своето лозово насаждение и винарска компания. Но е закупил огромна площ от 3500 дка земя и започва поетапно да засажда този голям терен с лозя&quot;, обясни Коев.</p>
<p>
	Той отказа да назове името на бизнесмена по негова молба. Но обясни, че става дума за огромна инвестиция край Шумен, благодарение на която ще се открият над 400 работни места в района на Нови пазар, всички данъци и осигуровки ще се плащат тук и в крайна сметка общината няма да обезлюдее. &quot;Огромният масив, който ще се създаде, ще даде възможност за производство на вискокачествени вина, които инвеститорът няма да има проблем да реализира в своята страна&quot;, каза още Коев.</p>
<p>
	<strong>Погват заведенията без бели чадъри</strong><br />
	<em>в. Новинар</em></p>
<p>
	Собствениците на заведения и магазини в морската столица ще бъдат проверявани за това дали спазват изискването чадърите, тентите и сенниците пред търговските обекти да са бели или сиви.</p>
<p>
	&quot;Издадени са и предписания на тези, които не са запознати с новите изисквания и промените в Наредбата за поставяне на преместваеми обекти&quot;, коментира Георги Недев, кмет на район &bdquo;Одесос&rdquo;.</p>
<p>
	Очаква се до средата на юли всички собственици на заведения да поставят бели чадъри и тенти, след което ще бъдат санкционирани, ако не спазват наредбата.</p>
<p>
	Много от търговските обекти във Варна все още са с тенти и чадъри в зелен, червен и син цвят. Не се спазва и изискването надписите върху съоръженията, които осигуряват сянка, да не са повече от 10% от тяхната площ. Единици са тези, които спазват новите изисквания, съобщава Дарик.</p>
<p>
	<strong>Частници зарязаха два санаториума</strong><br />
	<em>в. Новинар</em></p>
<p>
	Частни инвеститори купиха два бивши санаториума в панагюрското село Баня и оставиха сградите да пустеят. Не са предприети никакви мерки за включването им в експлоатация въпреки първоначалните обещания. Това съобщи кметът на селото Стоян Ножделов.</p>
<p>
	&bdquo;Има интерес от голяма фирма от Панагюрище, която има инвестиционни намерения, дори има проект за воден минерален комплекс на стойност около 55 млн. лева, но няма движение по него, тъй като те търсят съучастие в реализирането на проекта и от страна на община Панагюрище&rdquo;, обясни Ножделов пред Фокус.</p>
<p>
	Той допълни, че единствено минералният плаж до бившия санаториум функционира, но нищо не е променено и ремонтирано по него за последните 20 години. &bdquo;В селото има няколко минерални извора, лековито аязмо и два действащи минерални плажа&rdquo;, изтъкнаха още от кметството.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
