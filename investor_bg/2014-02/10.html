

	<div class="art">
		<div id="article_text" class="s4">
			
			
			<p>
	<strong>Втори опит: БСП гони чужденците от пазара на земя</strong></p>
<p>
	В. Капитал Daily</p>
<p>
	Депутати от БСП ще опитат да изкривят още един пазар - този на земеделска земя. В края на миналата седмица те внесоха в парламента проект, с който да ограничат покупката на земя от чужденци. Изненадващото в текстовете се предвижда уседналост не само за физическите лица, които искат да придобият ниви, но и за фирмите. Компаниите ще трябва да са регистрирани в България от поне 3 години и собствениците им трябва да са били 3 години в страната. Досега нямаше пречки чуждо дружество, регистрирано в страната, да купува земя.</p>
<p>
	Така на практика възможностите за инвестиции в селското стопанство се ограничават до български играчи, до чужденци, пребиваващи дълго в страната, или до фирми, които решат да работят с взета под аренда земя за няколко години, докато отговорят на изискването да я закупят. Ограничителното условие ще може да се заобикаля чрез местни поставени лица. Но истинските чужди инвеститори едва ли ще са склонни на подобни трикове, така земеделието ще остане без прилив на външни специализирани компании, т.е. истинската конкуренция се забранява.</p>
<p>
	<strong>Застрахователи се оплакаха от частни съдебни изпълнители</strong></p>
<p>
	В. Капитал Daily</p>
<p>
	Запориране на банкови сметки без нужда и изкуствено увеличаване на разходите по съдебни дела. От това се оплакаха застрахователни компании, които настояват за промени в Гражданския процесуален кодекс, с които да се избегне излишното запориране на сметките им от частни съдебни изпълнители (ЧСИ). Става въпрос за дела от клиенти, при които съдът се е произнесъл в тяхна полза, но вместо да се изчака застрахователната компания да преведе обезщетението, съдебният изпълнител налага запор върху банкови сметки едновременно с поканата за доброволно плащане. Застрахователи обясниха, че по този начин работата им се блокира напълно излишно, а някои от тях директно обвиниха адвокати и съдебни изпълнители, че работят в договорка с цел увеличаване на хонорарите си.</p>
<p>
	За проблема публично сигнализираха от &quot;Булстрад&quot; в писмо до Конфедерацията на работодателите и индустриалците (КРИБ), в което молят за съдействие от правителството за законови промени. Повечето застрахователни компании, до които &quot;Капитал Daily&quot; се допита, също казаха, че са имали и все още имат проблем със запорирането на сметки и предлагат да се въведе някакъв срок в ГПК.</p>
<p>
	<strong>МВФ препоръчва банките да изчистят балансите си от лоши кредити</strong></p>
<p>
	В. Капитал Daily</p>
<p>
	Намаляване на необслужваните кредити и освобождаване от активите, придобити от банките от обезпечения. Това препоръчва Международният валутен фонд (МВФ) в последния си доклад за България. От фонда посочват, че това е важно, защото по този начин ще се намали несигурността в цените на активите на пазара и ще се подкрепят бъдещи инвестиции.</p>
<p>
	В същото време МВФ изтъква като недостатъци липсата на данъчни стимули за банките при отчитане на загуби от кредити и неефективната и непредсказуема рамка на процеса по търговска несъстоятелност, които са с демотивиращ ефект за отписване на активи. МВФ посочва още, че банковата система остава добре капитализирана, стабилна и ликвидна, но с ниска рентабилност.</p>
<p>
	<strong>Правителството бори бюрокрацията само на хартия</strong></p>
<p>
	В. Сега</p>
<p>
	Поетият от правителството ангажимент за намаляване на административната тежест за гражданите и бизнеса остава само на хартия. Огромна част от одобрените 139 мерки са неизпълнени, а министерствата отново не желаят да намаляват такси и да премахват лицензионни и разрешителни режими. Това не попречи вицепремиерът Даниела Бобева да обяви това обещание за изпълнено и да заяви, че занапред усилията ще се концентрират върху регулаторните режими на общините.</p>
<p>
	Проверка на &quot;Сега&quot; показва, че от август насам, когато бе приет първият пакет за намаляване на административната тежест, кабинетът може да се похвали с едно-единствено решение за намаляване на такси със значим ефект - орязването на голяма част от сумите, които се събираха за вписвания в Търговския регистър. Също толкова безрезултатно завърши и опитът за прилагане на обща методика за изчисляване на таксите на разходоориентиран принцип при предходния кабинет. Сред одобрените 139 мерки няма нито една за отмяна на лицензионен режим. В същото време като кандидат-премиер Пламен Орешарски се ангажира с отмяната на 100 лицензионни режима.</p>
<p>
	<strong>Брюксел принуди България да види мръсния въздух</strong></p>
<p>
	В. Сега</p>
<p>
	Европейската комисия е поискала България най-сетне да забележи мръсния въздух, който дишаме, и да включи за финансиране специални мерки, насочени към качеството на въздуха. Това е станало при преговорите за новата Оперативна програма &quot;Околна среда&quot; (ОПОС) 2014-2020 г. От Еврокомисията са поискали Министерството на екологията да формулира ясно какви средства са нужни за системата за мониторинг на въздуха и парниковите газове. Засега обаче не е ясно колко пари ще бъдат заделени за чистотата на въздуха.</p>
<p>
	Брюксел видимо е притеснен от факта, че държавата ни традиционно заема челните места в проучванията за мръсен въздух. България е страната с най-висока концентрация на въглероден оксид и серен диоксид, показа скорошен доклад на Европейската агенция за околна среда. Едно от най-коварните замърсявания на атмосферата в повечето ни градове идва от фините прахови частици, генерирани от автомобилния трафик, ТЕЦ-овете, жилищата, които се отопляват с твърдо гориво, и др.</p>
<p>
	<strong>Запорират имоти по нета</strong></p>
<p>
	В. Стандарт</p>
<p>
	Запор на имоти и банкови сметки по интернет искат да налагат частните съдебни изпълнители.<br />
	С помощта на електронен подпис те ще изпращат съобщение до трезорите за блокиране пари и имущество. Ако новото правило влезе в сила, таксите, които длъжниците плащат, ще намалеят 30 пъти, мотивираха се бирниците. Сега таксата за запор на сметки във всички банки е около 540 лева. С въвеждането на електронен запор тя ще падне на 18 лв. &quot;Нововъведението ще спести много пари на кредиторите и длъжниците&quot;, обясни частният съдия-изпълнител Георги Дичев пред &quot;Стандарт&quot;. Първоначално промяната трябваше да бъде въведена преди година, но така и не се случи.</p>
<p>
	<strong>Следим обществените поръчки в интернет</strong></p>
<p>
	В. Стандарт</p>
<p>
	Всички обществени поръчки ще могат да се проследяват онлайн на сайта на съответния възложител. Това са част от промените в Закона за обществените поръчки, които депутатите от БСП и ДПС внасят във вторник на второ четене.<br />
	Ще гарантираме и анонимно кандидатстване за различните търгове, тъй като формулярите за поръчките също ще са в нета и ще се вземат свободно от желаещите, обясни Хамид Хамид от ДПС, който е и зам.-председател на правната комисия в парламента. Важна част от новия закон са и облекченията за фирмите по отношение на необходимите документи.</p>
<p>
	<strong>Цехове се сдружават за по-евтин ток</strong></p>
<p>
	В. Стандарт</p>
<p>
	По-малко разходи за електроенергия ще имат малките цехове и предприятия, които използват средно напрежение. Това обаче ще се случи при участието им в по-големи балансиращи групи с повече членове. При този сценарий за цялата група ще има много по-малко небаланси и по този начин ще бъдат намалени разходите на всички предприятия вътре в нея. Това обясни по време на семинар председателят на УС на &quot;ЕВН България&quot; Йорг Золфелнер.</p>
<p>
	Задължение да се включат в балансиращи групи и да сключат договори за това имат само производителите на енергия от ВЕИ. Срокът за това изтече на 30 януари т.г. За самите предприятия на средно напрежение влизането в балансираща група не е задължително, но е препоръчително, тъй като в противен случай трябва много точно да заявяват необходимата им енергия, за да не се повишават разходите им. Предприятията вече са длъжни да заявяват какво количество енергия им е необходимо, и ако ползват повече или по-малко ток от заявения, плащат по-висока цена за тези небаланси.</p>
<p>
	<strong>БГ газови уредби хит за италианци и гърци</strong></p>
<p>
	В. Новинар</p>
<p>
	Италианци и гърци щурмуват страната ни, за да си слагат газови уредби в колите. Това съобщиха за &bdquo;Новинар&rdquo; производители на газовите системи. &bdquo;Досега като силен сезон се определяше лятото, но тази година имаме извънредно много работа. Поръчките се сипят една след друга&rdquo;, коментираха от бранша. Като вероятна причина производителите отчитат факта, че тази зима времето е доста по-топло и предразполага желаещите да не чакат до лятото, а сега да си сложат газовите уредби.</p>
<p>
	Относно чуждестранния интерес от бранша казаха, че заявките са предимно от италиански и гръцки граждани, като бройката е в полза на Италия. &bdquo;Вероятно в България офертите, които се предоставят на чужденци са по-достъпни, отколкото в техните държави&rdquo;, похвалиха се производителите. Според тях и качеството на продукта е от значение, а то в България било на много високо ниво.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
