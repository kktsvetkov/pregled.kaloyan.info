

	<div class="art">
		<div id="article_text" class="s4">
			
			
			<p>
	<strong>Евробарометър: Икономическата ситуация в страната е лоша според 94% от българите</strong></p>
<p>
	В. Капитал Daily</p>
<p>
	Огромно мнозинство от българите (94%) оценяват настоящото положение на националната икономика като лошо. Едва 5% от населението на страната е на мнение, че българската икономика е в добро състояние - стойност, шест пъти по-ниска от средното за ЕС. С подобни негативни нагласи са и в Гърция (2% оценяващи икономическата ситуация като добра, 98% оценяващи я като лоша), Кипър, Португалия, Хърватия и Испания.</p>
<p>
	Само 12% от българите пък прогнозират подобряване на икономическата ситуация в страната в следващите 12 месеца при средно 21% за гражданите на останалите страни от ЕС. Това показва редовното годишно проучване на Евробарометър, предаде пресслужбата на Европейската комисия в сряда.</p>
<p>
	<strong>Свръхрегулация заплашва капиталовия пазар</strong></p>
<p>
	В. Капитал Daily</p>
<p>
	Участниците на капиталовия пазар може да се окажат свръхрегулирани и уязвими на административен произвол, ако проектът за изменение на Закона за пазарите на финансови инструменти (ЗПФИ) бъде приет във вида, предложен от Комисията за финансов надзор (КФН). Текстът му бе публикуван на интернет страницата на регулатора в началото на февруари и в момента събира мнения и предложения от заинтересованите лица от професионалната общност, преди да бъде придвижен за гласуване към парламента.</p>
<p>
	Повод за готвените промени е изискването за хармонизация на местното законодателство с европейското в областта на надзора над капиталовия пазар. Брюксел се опитва да затегне контрола върху играчите, за да се застрахова срещу нова финансова криза, и е очаквано промените да не се харесат на инвестиционните посредници и управляващите дружества. По-неприятното за тях обаче може да дойде не вследствие на буквалния превод на брюкселските регламенти, а от местните добавки, включени в пакета с предложения за изменение на закона. Според специалисти от капиталовия пазар, ако проектът не бъде преработен, чрез него ще се създадат условия за рекет върху бизнеса и ще се въведат непосилно тежки санкции, каквито Европа не иска от нас.</p>
<p>
	<strong>Идеите за пенсионна реформа трябва да са ясни до седмица</strong></p>
<p>
	В. Сега</p>
<p>
	Социалното министерство трябва да даде предложенията си как ще се пенсионират българите в бъдеще до края на седмицата. Този ангажимент е поел социалният министър Хасан Адемов на среща с работодатели и синдикати за обсъждане на евентуално ново споразумение за мерки за стабилизиране на осигурителната система. След това социалните партньори ще кажат с кое са съгласни и ще дадат своите предложения.</p>
<p>
	&quot;Надяваме се месец по-късно да имаме и общи идеи за промени&quot;, заяви президентът на КНСБ Пламен Димитров. От синдиката ще настояват пенсионната възраст да започне да расте отново, но евентуално чак от 2025 г., а дотогава да се увеличава само стажът, тъй като от него зависи осигурителният принос.</p>
<p>
	<strong>Златна реколта заради меката зима</strong></p>
<p>
	В. Стандарт</p>
<p>
	Меката зима може да позлати земеделците. Заради топлото време през последните месеци и валежите от сняг житните култури са се развили добре. Ако има достатъчно валежи през март и април, може да се очаква много добра реколта от пшеница, ечемик и рапица, казва Наталия Тодорова, изпълнителен директор на Националната асоциация на зърнопроизводителите. Проблем с влагата в почвата има в части на Южна България, и ако не вали достатъчно, това може да се окаже проблем, каза зам.-председателят на организацията Ангел Вукодинов. Засега се очаква перфектна реколта в районите на Варна, Русе, Разград и Добрич, но реална прогноза какви добиви могат да се очакват може да се даде през юни, коментира доц. Иван Киряков, директор на Добруджанския земеделски институт в Генерал Тошево. Копирано от standartnews.com</p>
<p>
	<strong>Китайски милиардер купува наше голф игрище</strong></p>
<p>
	В. Стандарт</p>
<p>
	Китайски милиардер купува наше голф игрище. Собственикът на комплекса &quot;Света София&quot; край Равно Поле Красимир Гергов е решил да продаде на Стивън Ло спортно-развлекателната перла от 700 декара край София. Това потвърдиха пред &quot;Стандарт&quot; няколко независими един от друг източника. Според тях това е първата голяма сделка в голфа у нас. Не е ясно обаче колко пари ще брои милиардерът от Хонконг за комплекса. Според запознати игрището ще се превърне в топпроекта край София. Причината е, че в района на Равно поле има много извори с лековита топла минерална вода, които са идеални за възстановяване след спортни травми. Идеята е комплексът да се разшири, там да се изгради СПА с лековитата вода, спортна база за футбол и още няколко вида спорт.</p>
<p>
	<strong>Нова информационна система в НАП подобрява обслужването на гражданите</strong></p>
<p>
	В. Новинар</p>
<p>
	Националната агенция за приходите (НАП) вече разполага с Управленска информационна система (УИС) за бизнес анализ. Създаването й е в резултат от успешно изпълнен проект по Оперативна програма &quot;Административен капацитет&quot;. УИС или т. нар. &quot;склад за данни&quot; е интегрирана система за съхранение на информация с възможност за тематично ориентиране на информацията, извършване на справки и анализи на основната дейност на дадена организация, които подпомагат процеса на вземане на решения в нея. Системата съхранява данни на приблизително 90% от всички информационни източници в Агенцията и покрива всички аспекти от нейната дейност. Системата ще окаже най-голямо влияние върху потребителите на услуги в НАП, а именно гражданите и бизнеса.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
