

	<div class="art">
		<div id="article_text" class="s4">
			
			
			<p>
	<strong>Нов инвеститор влезе в StorPool</strong><br />
	<em>в. Капитал Daily</em></p>
<p>
	Българската start-up компания &quot;СторПул България&quot; си осигури следващ рунд на финансиране. Разработчикът на софтуер за съхранение на данни (т.нар. software-defined storage) прие офертата на инвестиционната компания &quot;ИТ уеб&quot;, която е свързана с фирмата за хостинг услуги &quot;Сайтграунд&quot;. Срещу капитавложението си тя получава дял от 20%, показа справка в Търговския регистър.</p>
<p>
	&quot;СторПул&quot; е основана през 2011 г. от Боян Иванов, Янко Янкулов и Боян Кроснов. Първите външни капиталовложения в дружеството са през фонда за инвестиции в стартиращи компании LAUNCHub, който досега е инвестирал 200 000 евро. Сега след новата сделка фондът контролира малко над 12% от компанията.</p>
<p>
	<strong>Въпреки европрепоръките новият изборен кодекс ще важи за евровота</strong><br />
	<em>в. Сега</em></p>
<p>
	Новият изборен кодекс не може да важи за европейския вот, защото изборното законодателство не бива да се променя поне година преди гласуването. Тази категорична позиция заявиха ОССЕ и Венецианската комисия, която е консултативен орган към Съвета на Европа. Това означава, че &quot;кодексът на Фидосова&quot;, както го нарече преди дни зам.-шефът на парламента Мая Манолова, няма как да бъде отменен три месеца преди 25 май. От думите на Манолова обаче се разбра, че управляващите твърдо са решили да проведат евроизборите по новия кодекс и ще зачетат само част от препоръките. Според нея някои от забележките са изпълнени, като например постигането на по-добър баланс между партиите в ЦИК. За основната критика обаче не отвори дума.</p>
<p>
	&quot;Венецианската комисия и Службата за демократични институции и човешки права към ОССЕ подчертават важността на принципа за стабилност на законодателството. Този принцип трябва да бъде гарантиран особено по отношение на базовите елементи на законодателната рамка, като например състава на избирателната администрация. Не бива да се правят основни промени в рамките на година преди избори и затова се препоръчва тези промени да се прилагат само след предстоящите през май 2014 г. избори за ЕП&quot;, пише в общото мнение на двете организации. То е в отговор на писмо от 26 ноември 2013 г. на Мая Манолова, с което тя иска двете европейски организации да оценят проекта.</p>
<p>
	<strong>България поиска помощ от ЕС за визите за САЩ, Канада и Австралия</strong><br />
	<em>в. Сега</em></p>
<p>
	Европейските институции влизат в битката за отпадане на визите за български граждани за САЩ, Канада и Австралия. София официално ги сезира за продължаващите ограничения преди два дни. Ако трите държави не се съгласят да ги махнат, Еврокомисията може частично да върне визите за тях. На 5 февруари Брюксел призова САЩ да премахнат изискването до 6 месеца.</p>
<p>
	Българското МВнР съобщи вчера, че е пратило нотификации (официални уведомления) до ЕК, Европарламента и Съвета на ЕС, в които описва проблема, и се изтъква, че нашата страна е осигурила безвизов режим на гражданите на въпросните три държави. България е една от малкото страни в ЕС, които имат този проблем - американците предявяват визови изисквания още към Румъния, Кипър, Хърватия и Полша, а Канада - само към нас и северните ни съседи.</p>
<p>
	<strong>Некоректните платци остават без топла вода и парно от средата на март</strong><br />
	<em>в. Сега</em></p>
<p>
	От средата на март некоректните клиенти на столичната &quot;Топлофикация&quot;, които не си плащат редовно сметките, може да останат без парно и без топла вода. Това гласят промени в общите условия на &quot;Топлофикация - София&quot;. Те бяха публикувани вчера национални всекидневници и, според правилата, влизат в сила 30 дни по-късно.</p>
<p>
	Част от мерките предвиждат дружеството да може да откача радиаторите и да спира топлата вода на некоректните платци, които не са погасили в срок повече две последователни фактури. На студено може да останат и тези, които не са осигурили достъп на длъжностни лица до имота си. Никъде в общите условия обаче не е уточнено как точно ще бъдат откачени радиаторите, ако клиентът не отвори на служителите или ако го няма. Записано е само, че е длъжен да осигури достъп.</p>
<p>
	<strong>7 нови шефове в митниците</strong><br />
	<em>в. Стандарт</em></p>
<p>
	Седем митници вече си имат нови шефове. След конкурс, който продължи близо месец и половина, звената в Бургас, Варна, Видин, Пловдив, Русе, Свищов и Югозападната митница вече си имат нови началници. Единствено за Свиленград не беше открит достоен шеф сред кандидатите, подали документи за поста, затова там има изпълняващ длъжността директор - Валери Стайков. За Лом, летище София и столичната митница пък не бяха обявявани конкурси и те запазват досегашните си директори - Володя Петров, Павел Манченко и Стефан Златков.</p>
<p>
	Всички нови шефове в системата всъщност са добре познати лица. Дясна ръка на ексшефа на Бургаската митница Валери Стефанов - Валентин Пантов, ще ръководи звеното в морския град. Помощник ще му бъде Георги Горанов, който беше изпълняващ длъжността до обявяването на резултатите от конкурса. Митницата във Варна се поема от досегашния шеф на пункта на летището в морската столица - Пламен Тодоров. Венелин Апостолов пък е човекът, който най-добре е защитил концепция за увеличаване на приходите във Видин.</p>
<p>
	<strong>Ученици изобретиха апарат за електронна касова бележка</strong><br />
	<em>в. Новинар</em></p>
<p>
	Български ученици създадоха устройството eF-Pay, което ще издава електронни касови бележки и фактури. Благодарение на иновацията ще бъдат спасени стотици хиляди дървета годишно. Изобретението е идея на Мариета Красимирова от СОУ &quot;Козма Тричков&quot; във Враца, която спечели бронзов медал на националното състезание &quot;Иновационен лагер 2014&quot;, което се провежда от Джуниър Ачийвмънт.</p>
<p>
	Проектът е eF-Pay, който е консултиран от учителя Румяна Витньова, е модификация към обикновен касов апарат. Самата джаджа представлява модул, който се състои от малък монитор със сензорен екран, POS терминал за дебитни или кредитни карти, както и NFC tag технология, позволяваща изтеглянето на електронна версия на касовата бележка на всеки смартфон или таблет. Устройството ще е свързано с касовия апарат в обекта и с интернет.</p>
<p>
	<strong>Мед-менте залива страната</strong><br />
	<em>в. Новинар</em></p>
<p>
	Преработен мед, внесен от страни извън Европейския съюз, в който не са останали ценни хранителни продукти, се продава в някои магазини у нас. Най-големи количества от лечебната храна пристигат от Китай и Аржентина. И двете страни използват масово ГМО в земеделието си, което неизбежно се отразява и на качеството на меда, коментира Илия Цонев, член на Националната научна асоциация по пчеларство.</p>
<p>
	Освен това, за да имат добър търговски вид, продуктите са центрофугирани през фини дюзи, като от тях са извлечени почти всички полезни свойства.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
