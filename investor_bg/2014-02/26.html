

	<div class="art">
		<div id="article_text" class="s4">
			
			
			<p>
	<strong>Без да е участвала в избори, партията на Бареков се сдоби с трима депутати</strong></p>
<p>
	<em>в. Капитал Daily</em></p>
<p>
	Напусналият в края на миналата година парламентарната група на ГЕРБ Светлин Танчев ще представлява новата партия &quot;България без цензура&quot; на бившия телевизионен водещ Николай Бареков. За това се разбра след съобщение от пресцентъра на формацията от вторник по повод среща на Николай Бареков и експерти на &quot;България без цензура&quot; с КТ &quot;Подкрепа&quot;, в която беше включен и Танчев. В съобщението е цитиран и самият бивш депутат от ГЕРБ, който заявява, че няма да става член на партията, но се &quot;присъединява към икономическата платформа на формацията и ще я представлява в парламента&quot;.</p>
<p>
	Танчев е вторият депутат, който се присъединява към партията на Бареков. В събота след заседание на ръководството на Земеделския народен съюз (ЗНС) Румен Йончев обяви, че напуска парламентарната група на &quot;Коалиция за България&quot; и става независим депутат, за да представлява освен партията си и &quot;България без цензура&quot; в парламента. Очаква се двамата да внесат и първите законопроекти от името на формацията &ndash; за създаване на агенция &quot;Чисти ръце&quot; и за подпомагане на стартиращ бизнес.</p>
<p>
	<strong>Европа ще конфискува по-лесно имуществото на престъпници</strong></p>
<p>
	<em>в. Сега</em></p>
<p>
	Правила, улесняващи националните органи в замразяването и конфискацията на активи на престъпници на територията на целия ЕС, бяха одобрени от Европейския парламент във вторник. Законопроектът, съгласуван с националните правителства, е част от по-широка стратегия на ЕС за борба с измамите и корупцията, съобщиха от пресслужбата на ЕП.</p>
<p>
	&quot;Нашият приоритет трябва да е проследяването на парите през границите и конфискуването на печалбите на престъпниците. Само тогава можем да се надяваме тежката престъпност да намалее. Изпращането на отделни престъпници в затвора и оставянето на мръсните пари в обращение е недопустимо&quot;, заяви докладчикът Моника Луиса Маковей, евродепутат от ЕНП, бивш министър на правосъдието на Румъния.</p>
<p>
	<strong>БСП сваля прага за признаване на референдумите</strong></p>
<p>
	<em>в. Сега</em></p>
<p>
	БСП готви промени в закона за референдумите, обяви зам.-шефът на НС Мая Манолова след заседание на Изпълнителното бюро на соцпартията. Тя не навлезе в подробности, но от думите й се разбра, че допитване по сега действащия закон ще е злоупотреба с мнението на хората, тъй като трудно се преодолява условието за валидност на референдума. А то е повече от половината гласове, получени на последните парламентарни избори. По неофициална информация посоката, в която се работи, е освен намаляване прага за валидност, да се снижи и броят на подписите, необходими за провеждането на допитване. По сегашните правила референдумът става задължителен при събирането на 500 хил. подписа, а при 200 хил. остава за решаване в парламента.</p>
<p>
	Мая Манолова бе категорична пред &quot;Сега&quot;, че целият сегашен закон е за основен ремонт. Един от последните спорни казуси, който възникна, бе, че няма срок Народното събрание да се произнесе по искане на президента за провеждането на национално допитване. През януари м.г. заради искания от БСП референдум за &quot;Белене&quot; се наложи ЦИК да дописва закона, защото нормативният акт препраща за нерешени въпроси към Изборния кодекс.</p>
<p>
	<strong>Заплатите на полицаите с 10% отгоре</strong></p>
<p>
	<em>в. Стандарт</em></p>
<p>
	Заплатите на служителите в системата на МВР ще бъдат вдигнати със задна дата. Постановлението вече е подписано от ръководството на МВР и ще бъде внесено за обсъждане от кабинета. Очаква се днес то да бъде прието на заседанието на Министерския съвет, научи &quot;Стандарт&quot;. Увеличението от 10% важи за заплатите на всички полицаи в системата и влиза в сила от 1 януари 2014 година. Разликата в заплатите ще бъде изплатена с февруарските възнаграждения.</p>
<p>
	<strong>Съдът: Сметките за парно са законни</strong></p>
<p>
	<em>в. Стандарт</em></p>
<p>
	&quot;Топлофикация-София&quot; работи според изискванията на законите и начислява коректно сметките. Това постанови Софийският районен съд, като отхвърли колективния иск, заведен от 824 потребители и Федерацията на потребителите в България (ФПБ). Обвиненията срещу дружеството бяха, че незаконно начислява сметки за общи части на отказали се от парно апартаменти, че използва прогнозни данни за формирането на фактурите и че ползва показанията от топломерите по радиаторите, които не са индивидуални измервателни уреди. Съдът обаче отхвърля всички обвинения.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
