

	<div class="art">
		<div id="article_text" class="s4">
			
			
			<p>
	<strong>Бизнесът съкращава работници, държавата - назначава</strong><br />
	<em>в-к Сега</em><br />
	<br />
	С почти 44 000 души са намалели наетите в България за година, но съкращенията са засегнали изцяло частния сектор, тъй като в обществения дори е отчетено увеличение. Това показват данните на статистиката за работещите на трудови и служебни договори. През 2013 г. броят им пада до 2.174 млн. души от 2.218 млн. през 2012 г. Но бюджетът е плащал на 560 574 българи, което е с над 2100 души ръст спрямо година по-рано, а частният бизнес - на 1.614 работещи, или с над 46 000 по-малко.</p>
<p>
	<strong>Спасяваме икономиката с нов инвестиционен заем за 9 млрд. евро</strong><br />
	<em>в-к Стандарт</em></p>
<p>
	Предложението идва от Съюза на икономистите в България и ще бъде на бюрото на министър председателя Пламен Орешарски в близките дни. Председателят на съюза проф. Кръстьо Петков смята че подобен заем може бъде взет от развитите икономики в Азия, но само при условие на пълна прозрачност и при много изгодни условия след задълбочено обсъждане в парламента. Парите трябвало да се използват за развиване на високи технологии и образование на специалисти.Копирано от standartnews.com<br />
	<br />
	<strong>Реиндустриализация на Севера ще отнеме четвърт век</strong><br />
	<em>в-к Стандарт</em><br />
	<br />
	За да тръгне икономиката напред и да заработи така, както е било преди години, на Северна България ще й трябва четвърт век, ако се развиваме с тези темпове. Според председателя на Съюза на икономистите в България проф. Кръстьо Петков реиндустриализацията не само на Северна България, а и на цялата страна вече е станала приоритет за държавата и за първи път от много години вече имаме реална представа какво трябва да се върши. В Севера за последните 50 години не са строени никакви нови електропроводи, което е една от основните причини да няма интерес от инвеститори. Ако такива пък се появят, те се сблъсквали с неописуеми трудности от административен ред и след няколко месеца си прибирали парите и инвестирали в Румъния. Според него държавата трябва да преосмисли, че в Северна България се произвежда не само зърно, понеже тук е житницата в Добруджа, а могат да се развиват и високи технологии.<br />
	<br />
	<strong>Германци инвестират в текстилния сектор</strong><br />
	<em>в-к Стандарт</em></p>
<p>
	Германски фирми имат интерес към инвестиции у нас в текстилния сектор и към концесии на пристанища и на подземни богатства. Това стана ясно на българо-германски инвестиционен форум в централата на Дойче банк в Берлин, на който присъства вицепремиерът Даниела Бобева. На събитието, организирано от Дойче банк и посолството на България в Германия, участваха представители на над 50 германски фирми. На форума Бобева представи възможностите за инвестиции в България в посткризисния период.Копирано от standartnews.com</p>
<p>
	<strong>Араби идват да залагат по морето</strong><br />
	<em>в-к Стандарт</em></p>
<p>
	Богаташи от Дубай и Египет търсят оферти за почивки в родните курорти, които да съчетаят с посещение на казина. Това стана ясно на една от най-големите туристически борси - EMITT в Истанбул. Арабските шейхове с удоволствие харчат в казината и залагат, но когато са със семействата си, искат да им осигурят и други забавления като шопинг, водни атракции и посещение на Делфинариума във Варна, разказаха представители на хотели от курорта Златни пясъци. Представителите на емирствата търсят високо качество на всички услуги и лукс, така че ако хотелът не е с достатъчно звезди, дори не разглеждат офертите, обясниха от бранша. Част от комплексите по морето дори са наели араби и българи, които говорят езика за контакти с туроператори от емирствата и обгрижване на клиентите у нас.</p>
<p>
	<strong>Растат вложенията ни във фондове</strong><br />
	<em>в-к Новинар</em></p>
<p>
	Увеличава се броят на домакинствата и фирмите, избрали да вложат парите си в инвестиционни фондове, показват данни на Българската народна банка. Според анализите управляваните от местните и чуждестранните колективни инвестиционни схеми възлизат на рекордните 1.437 млрд. лв. Общо вложенията във фондовете са нараснали с 50,9 на сто за декември 2013 г. спрямо година по-рано.<br />
	<br />
	Въпреки многообразието от фондове, предлагани у нас, домакинствата отчитат шесто поредно тримесечно нарастване на вложенията си в колективни инвестиционни схеми.&nbsp;По последни данни те са за 415 млн. лв., съответно 292 млн. лв. за местните и 123 млн. лв. за чуждестранните фондове. Фирмите също влагат свободните си средства в подобни фондове.<br />
	Най-много вложения имат застрахователите и пенсионните фондове, съответно 590 млн. лв. в чуждите фондове и 189 млн. лв. в местните.</p>
<p>
	<strong>&bdquo;България без цензура&rdquo; залага на икономика на търсенето</strong><br />
	<em>в-к Новинар</em></p>
<p>
	Ние сме за икономика на търсенето. Това каза пред TV7 зам.-председателят на &quot;България без цензура&quot; Рада Коджабашева. Според нея неолибералният модел, който работи в момента у нас, не дава резултати за по-добър живот на хората. Правилният път минава през увеличаване на доходите на хората, но за това е нужен добър анализ на ситуацията, план и стратегия, обясни тя. Според нея последните 25 години не са били посветени на това как да оцелеят хората, а на частния интерес.<br />
	<br />
	&bdquo;Икономиката на търсенето е свързана с повишаването на доходите на хората. Става въпрос да се вдигнат пенсиите на тези един милион пенсионери, които получават под 150 лева, възможността майките с второ дете да получават по 350 лева за първите 7 години и ред други подобни стъпки&rdquo;, обясни Коджабашева. Според нея мерките са тясно свързани и с решаването на проблема с демографската катастрофа. &bdquo;Ако нямаше демографска криза, щеше да има кой да работи, а ние имаме проблем с раждаемостта, защото няма работа&rdquo;, допълни Коджабашева. Затова според нея решаването на проблема минава през подкрепата за малките и средните предприятия, реиндустриализацията и реаграризацията. Това обаче означава и държавата да влезе в своята роля.<br />
	<br />
	<strong>Регистрацията в КАТ спира временно</strong><br />
	<em>в-к Новинар</em><br />
	<br />
	Временно ще спре регистрацията на автомобили в КАТ в цялата страна заради оптимизиране на електронната система. Още от петък започна профилактиката и допълнителната настройка на софтуера, който обработва документите. В 12.00 ч. в последния работен ден компютрите на пътната полиция в страната бяха последователно изведени от работния режим и програмите преинсталирани.<br />
	<br />
	От МВР предупредиха, че и в понеделник ще продължи работата по подмяната на софтуера и затова са възможни допълнителни проблеми с обслужването на граждани, които са решили да регистрират колите си.&nbsp;Всички останали административни дейности на пътната полиция и останалата част от работният режим си остават както и досега без промяна в темпото на изпълнение.</p>

			<div style="display: block; clear: both; padding-top: 10px;"><i>По статията работи: <a href="znvygb:crgre.arlxbi@tznvy.pbz" id="worker_creator_email">Петър  Нейков</a></i></div>		</div>
	</div>

	<!-- Mobile payment branding -->
	
	
