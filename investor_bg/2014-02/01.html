

	<div class="art">
		<div id="article_text" class="s4">
			
			
			<p>
	<strong>Telenor ще инвестира близо 300 млн. евро за обновяване на мрежата си в България</strong></p>
<p>
	<em>в-к Капитал</em></p>
<p>
	&quot;Който купува кораба, той дава името му&quot; - гласи норвежка поговорка от ерата на викингите. Като се има предвид, че Telenor плати 714 млн. евро за &quot;Глобул&quot;, а все още не е поставил името си на бака му, явно корабът има нужда не просто от смяна на платната и измиване на палубата, за да му се доверят новите му собственици. Това, което те вече започват да правят, според информация на &quot;Капитал&quot; е по-скоро основен ремонт на цялата конструкция. Мащабът на инвестицията, планирана за целта, е мултимилионен: предстои подмяна на цялата мрежа, надграждане на технологията с цел да осигурява стабилен и бърз пренос на данни и веднага след това - ребрандиране на оператора като Telenor. Какво ще донесе всичко това на потребителите - най-вероятно ще се разбере в края на следващата зима. Но като цяло от ерата на OTE ще се запази само добре развитата търговска мрежа, и билинг системата.</p>
<p>
	Според няколко независими източника на &quot;Капитал&quot; от индустрията Telenor в момента провежда конкурс за основни доставчици на ново оборудване за мрежата на &quot;Глобул&quot;. Покупката ще е на приблизително 2600 базови станции, а цялостният проект предвижда те да бъдат свързани помежду им с оптични трасета. Крайната цел е мрежа от четвърто поколение, поддържаща много висока скорост на трансфер на данни. Според експерти от сектора оптичната връзка е избрана пред алтернативата й (радиорелейна линия), защото осигурява не само голям капацитет за пренос, но и е по-сигурна - не се влияе почти изобщо от метеорологичните условия.</p>
<p>
	Според източниците на вестника, търгът за избор на основни доставчици е стартирал още през октомври миналата година, а победителите (вероятно повече от един) се очаква да бъдат обявени в началото на февруари. Кандидати са ZTE, Huawei, Ericsson и NSN.</p>
<p>
	<strong>София отваря обятия за Lafka</strong><br />
	<br />
	<em>в-к Капитал</em></p>
<p>
	Без никаква форма на обществено обсъждане, с концепция, писана от тесен кръг общински съветници, със силно ограничаващи конкуренцията правила и с изисквания, изхвърлящи от играта всички освен една-две групи фирми. Така в момента се подготвя конкурсът за отдаване на концесия на спирките на градския транспорт в София. Повечето общински съветници, запитани от &quot;Капитал&quot;, не знаят (или поне така твърдят), че процесът е напреднал до степен, че има подготвени условия за предстоящото състезание. Факт е обаче, че в общината циркулира документ, наречен &quot;Проект на Документация за участие в открита процедура за концесия на спирките на масовия градски транспорт&quot;. При това със съдържание, задържащо интереса на просветения читател докрай. Където обаче не трябва да се очакват изненади - конкурсът е удивително по мярка единствено на фирмите, контролирани от Делян Пеевски и Красимир Гергов.</p>
<p>
	<strong>Искров: Има предпоставки за ускоряване на растежа</strong></p>
<p>
	<em>в-к Стандарт</em></p>
<p>
	Има предпоставки за ускоряване на икономическия растеж и българският банков сектор е в състояние да подкрепи търсенето на кредити. Това заяви управителят на БНБ Иван Искров по време на церемонията по връчване на наградите &quot;Буров&quot;. Мога спокойно да кажа, че банковият ни сектор ще посрещне новата реалност с достатъчно капитал и ликвидност, добави Искров. Той предупреди, че свръхрегулациите в банковия сектор винаги се връщат като бумеранг върху хората и бизнеса и подчерта, че трябва да се внимава много, когато се регулира неблагоразумно. Банките в България разчитат най-вече на доходи, реализирани с кредитиране, а реалният сектор разчита преди всичко да финансира дейността си с банков кредит, интересите на двете страни са преплетени и е много важно взаимоотношенията да бъдат базирани на прозрачност, подчерта управителят на БНБ.</p>
<p>
	<strong>Бюджетният дефицит за 2013 г. е 1.8%, отчете финансовото министерство</strong></p>
<p>
	<em>в-к Стандарт</em></p>
<p>
	Бюджетният дефицит към края на 2013 г.&nbsp; е 1.8% от прогнозния брутен вътрешен продукт при планирани 2%, съобщи Министерството на финансите.</p>
<p>
	Разликата между приходите и разходите в бюджета възлиза на 1.448 млрд. лв.&nbsp; като дефицитът&nbsp; по националния бюджет е 891.6 млн. лв. , по европейските средства -&nbsp; 556.8 млн. лв.</p>
<p>
	Фискалният резерв към 31.12.2013 г. е в размер на 4.7 млрд. лв.</p>
<p>
	Отчетените стойности за дефицита и държавния дълг са по-ниски от заложените в&nbsp; закона за бюджета, но нивото на фискалния резерв надхвърля заложеното в закона, се посочва в съобщението.</p>
<p>
	<strong>Турски туроператори с интерес към СПА курортите във Варна</strong></p>
<p>
	<em>в-к Стандарт</em></p>
<p>
	Турски туроператори са проявили интерес към възможностите за СПА и релакс туризъм във Варна и курортите край морската столица по време на Световното туристическо изложение &bdquo;East Mediterranean International tourism and travel&quot;, съобщиха от общината. Варна е привлякла вниманието и на хотелиери от юг, търсещи контакти с пътнически агенции, които да водят български и чуждестранни групи от страната ни към Турция.</p>

			<div style="display: block; clear: both; padding-top: 10px;"><i>По статията работи: <a href="znvygb:oblbcbcbi@tznvy.pbz" id="worker_creator_email">Бойчо Попов</a></i></div>		</div>
	</div>

	<!-- Mobile payment branding -->
	
	
