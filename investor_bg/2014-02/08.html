

	<div class="art">
		<div id="article_text" class="s4">
			
			
			<p>
	<strong>Как България да печели от миграцията</strong><br />
	<em>в. Капитал</em></p>
<p>
	&quot;Вие луди ли сте, бе.&quot; Това чуват вместо &quot;добре дошли, откога ви чакаме&quot;. Те са между 20 и 40. Дипломите им са от по-добрите университети на Западна Европа и САЩ. В CV-то им впечатляват имената на предишните работодатели - Google, Amazon, Unilever, Procter &amp; Gamble, Goldman Sachs, McKinsey &amp; Co.</p>
<p>
	Нямат нито една рационална причина да са тук. И никак не се вписват в пейзажа, скапан от корупция, цинизъм и цигарен дим. Не мрънкат и не се оплакват. &quot;Не става&quot; и &quot;не може&quot; за тях не са опции. Фокусът е върху какво умеят да правят и какво имат желание да свършат. Важни са им малките неща, които правят живота тук приятен - непринуденото общуване, подкрепата на семейството. Виждат възможности там, където сме свикнали да виждаме пречки - че е хаос, в който трябва да подредиш всичко сам, че има толкова неразработени области и толкова много да се върши, че няма как да ти стане скучно. Че имаш място да рискуваш, да експериментираш, да се проваляш. Тук са с нагласата да правят нещо смислено и полезно на мястото, което са наричали свой дом.</p>
<p>
	<strong>Банките в митове и числа</strong><br />
	<em>в. Капитал</em></p>
<p>
	Банковите отчети имат много качества - те предоставят обилно данни, публикуват се с малко закъснение и дават храна за анализ на цялата икономика и добри възможности за съпоставка между резултатите и стратегиите на отделните институции. Има обаче и недостатъци, като основният е, че те показват само каквото стои над айсберга, и (дори и по признания на банкови анализатори) без пълната информация никой не може да разбере със сигурност какво стои зад тях.</p>
<p>
	Една банка може да отчита огромна загуба, но всъщност това да е за сметка на изчистване на баланса й от проблемни активи, което да я прави по-стабилна и открива перспективи за растеж. Друга може да отчита огромна печалба, но тя да идва основно от еднократни ефекти от сделки с финансови инструменти, които замаскират други проблеми. Трета...</p>
<p>
	<strong>БСП и ДПС влязоха в челен сблъсък заради преподреждането на листите</strong><br />
	<em>в. Сега</em></p>
<p>
	Прагът за преподреждане на листите на парламентарните избори се оказа препъникамъкът, заради който БСП и ДПС влязоха в челен сблъсък по време на обсъждането на новия изборен кодекс вчера. Предложенията на движението преференциите да се отчитат, ако поне половината от участниците във вота са отбелязали предпочитание, не бяха приети. Идеята на ГЕРБ прагът за размествания в листата да е 5% също бе отхвърлена. При гласуването на основния текст, в който е записано, че прагът за промени в листата е 7%, се разбра, че той също няма да събере необходимото мнозинство.</p>
<p>
	Затова шефът на комисията Мая Манолова приложи изпитаната тактика с отлагане на вота по текста за понеделник. Неправителствени организации припомниха, че очакванията на обществото са преференциите да са задължителни, а прагът за преподреждане да е нулев, което означава, че кандидатите ще се класират спрямо предпочитанията на гражданите. Това припомняне обаче мина покрай ушите на депутатите.</p>
<p>
	<strong>Започват проверки за незаконен добив на природни богатства</strong><br />
	<em>в. Сега</em></p>
<p>
	От следващата седмица служители на Министерството на икономиката и енергетиката, МВР и НАП започват проверки за незаконен добив на природни богатства. Това съобщи вчера заместник-министърът на икономиката Анна Янева. Вече са установени нарушения след аерофотометрично заснемане на три находища в страната, избрани на случаен принцип, каза тя.</p>
<p>
	Резултатите от проверките показали, че концесионерите са отчели пред държавата средно 20% по-малки количества от реално добитите суровини. Освен това те са излезли и извън границите на концесионната територия. Те ще трябва да платят за откритите разлики, а в добавка ще бъдат глобени с между 50 000 и 100 000 лева. Санкцията при второ нарушение стига до 500 000 лева. Конкретни данни за провинените фирми не бяха обявени.</p>
<p>
	<strong>Фантом прибира милиони от туризма</strong><br />
	<em>в. Стандарт</em></p>
<p>
	Фирма фантом ще прибере над 2 милиона лева за рекламата на България като туристическа дестинация. Подаръка направи зам.-министърът на икономиката Бранимир Ботев. Непознатата компания &quot;Д-р Бранд&quot;, която за миналата година е имала трудов договор само с един служител, няма дори сайт. Тя се управлява от поредния младок и само за месец се готви да вземе милионите, като пусне предавания и реклами по телевизиите, които да убедят българите да почиват в родните курорти.</p>
<p>
	За да спечели очевидно правилната фирма, бяха отстранени най-големите компании в рекламния бранш. &quot;Това е поредният скандален конкурс в туризма, но най-страшното е, че с него се рискува националната реклама на страната ни&quot;, реагираха гневно туроператори и хотелиери. Именно чиновникът, който оглавява туризма, без да има опит в него, е избрал и също толкова неопитна фирма, допълниха те. Дори според самия Ботев ситуацията &quot;не е нормална, но това законът не го санкционира&quot;.</p>
<p>
	<strong>Падат таксите за българските стоки</strong><br />
	<em>в. Стандарт</em></p>
<p>
	Всички такси, които търговските вериги събират от българските производители, ще бъдат премахнати чрез подготвяните промени в Закона за защита на конкуренцията. Това обясни вицепремиерът Даниела Бобева по време на заседанието на Обществения съвет към Министерството на икономиката и енергетиката. Освен пълното отпадане на таксите измененията ще сложат и край на редица дискриминационни практики, като това магазините да упражняват определени права над производителите, без да имат договор с тях или пък веригите да могат да прекратяват договорите с българските доставчици без съответното предизвестие и др., стана ясно от думите на Бобева.</p>
<p>
	Измененията в закона ще окажат положително влияние и върху дребните производители, чиято продукция вече над 20 г. се изкупува на безценица. В новата нормативна уредба ще бъдат заложени стимули, за да могат тези производители да се обединяват и сдружават. &quot;Нелегалният внос на земеделска продукция е най-големият проблем за родните стопани&quot;, заяви вицепремиерът.</p>
<p>
	<strong>Двойно повече резервации за лято в чужбина</strong><br />
	<em>в. Стандарт</em></p>
<p>
	Бум на ранните записвания за лятото отчитат туроператорите през този сезон. Особено силна е тенденцията за ваканции и почивки зад граница. Там ръстът на резервациите, направени дълго време преди пътуването, са се увеличили два пъти. Това обяви председателят на Асоциацията на българските туроператори и туристически агенти Байко Байков. Увеличили са се и записванията за летни ваканции и у нас, но с по-малки темпове, обясни той. Българите се научиха да пътуват и знаят, че с по-ранното записване имат възможност да получат отстъпки и да изберат най-добрата оферта и хотел, а не да разчитат на това, което остане свободно, каза Байко Байков.</p>
<p>
	В момента масово се резервират дори офертите на туроператорите за септемврийските празници, което през миналата година се случваше значително по-късно, твърдят от бранша. Според туроператорите обаче все още има некоректни фирми, които използват въдички за улавяне на клиентите. Затова от АБТТА настояват администрацията да контролира включването на летищните и пристанищните такси в крайната цена на офертите, както е по закон, обясни Байков.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
