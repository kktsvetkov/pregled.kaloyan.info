

	<div class="art">
		<div id="article_text" class="s4">
			
			
			<p>
	<strong>Все още не сме излезли от кризата, но епицентърът й се отдалечи от Европа</strong></p>
<p>
	В. Капитал Daily</p>
<p>
	Бившият председател на Европейската централна банка Жан-Клод Трише коментира пред &quot;Капитал Daily&quot; вижданията си за предприетите в разгара на дълговата криза мерки от страните от периферията от еврозоната и очакванията си за бъдещето на паричния съюз. По отношение на икономическата криза той посочва: &bdquo;Все още не сме излезли от нея, но епицентърът й се отдалечи от Европа благодарение на предприетите мерки. Към днешна дата вероятността от материализиране на сериозни рискове в еврозоната значително намаля, каквито опасения имаше преди година-две&quot;.</p>
<p>
	&quot;Тогава усещането за напрежение в еврозоната беше свързано с възможността за материализиране на такива рискове &ndash; например излизане на някои страни от еврозоната, което би довело до драстична промяна в състава й, но не и до драматична промяна за самата валута. Пазарите, инвеститорите и спестителите никога не са поставяли под въпрос валутата, но се смяташе, че съставът и функционирането на еврозоната са в опасност. От днешна гледна точка можем да видим, че в момента сред глобалните инвеститори и спестители няма такова усещане&rdquo;, заявява Трише пред изданието.</p>
<p>
	<strong>Военните съвсем се оплетоха в скандала с оградата с Турция</strong></p>
<p>
	В. Сега</p>
<p>
	В опитите си да покаже, че всичко с избора на фирми за построяване на оградата с Турция е наред, Министерството на отбраната (МО) тотално се обърка в обясненията си. Стигна се до парадоксалната ситуация военният министър Ангел Найденов да бъде опроверган от своите генерали, докато се опитваше да защити тезата, че само една фирма може да достави режеща тел. От министерството направиха опит да опровергаят и премиера Пламен Орешарски, че сметката за оградата е надписана.</p>
<p>
	Ръководствата на МО и на Сухопътните войски се принудиха да изнесат данни как са били избрани фирмите и как е формирана крайната цена за стената, след като на заседание на Министерския съвет премиерът Орешарски се възмути, че цената е скочила почти двойно, а след това се разбра, че фирмите доставчици са получили договори въпреки съмненията и въпреки назначената проверка.</p>
<p>
	<strong>Прокуратурата откри нарушения на закона за три ски писти над Банско</strong></p>
<p>
	В. Сега</p>
<p>
	След като преди година одит на Сметната палата откри редица нарушения в концесията на ски зона Банско, вчера и Върховната административна прокуратура (ВАП) обяви, че има закононарушения при 3 ски писти, 2 влека, резервоар за вода и обекти за обслужване. Решението на прокуратурата идва след сигнал на коалицията &quot;За да остане природа в България&quot;. Според природозащитниците с промени в плана за управление на Национален парк &quot;Пирин&quot; се готви ново застрояване, както и узаконяването на действащи незаконни постройки. Ски пистите &quot;Плато-1&quot;, &quot;Шилигарник 2&quot; и &quot;Стражите&quot; не притежават задължителните разрешения за експлоатация. Освен това стопанинът &quot;Юлен&quot; АД ги е изградил в разрез с концесионния договор и екозаконите, смятат магистратите.</p>
<p>
	<strong>Вигенин иска влак до Скопие</strong></p>
<p>
	В. Стандарт</p>
<p>
	Външните министри на България и Македония са поискали он Брюксел подкрепа за изграждането на високоскоростна жп &ndash; отсечка между столиците на двете страни. В съвместно писмо до еврокомисаря по разширяването Щефан Фюле и колегата му, отговарящ за регионална политика - Йоханес Хан, Кристиан Вигенин и Никола Попски настояват отсечката да бъде приоритет като част от коридор №8, съобщи Дарик радио. Разстоянието между двете столици, което е около 220 км, ще може да се взема за 90 мин., но едва в края на 2016 г., когато се очаква да приключи съвместният проект. Влакът стрела трябва да се движи със скорост от около 120-130 км/ч.</p>
<p>
	<strong>103 млн. евро за биоземеделие</strong></p>
<p>
	В. Стандарт</p>
<p>
	103 млн. евро е сумата, която ще могат да си разделят мераклиите да развиват биоземеделие в периода между 2014 и 2020 г. Сумата е заложена в мярка 11 &quot;Биологично земеделие&quot; на новата Програма за развитие на селските райони. Бенефициентите по мярката са земеделски стопани, които са готови да поемат 5-годишен ангажимент да развиват биоживотновъдство или растениевъдство.</p>
<p>
	Тези, които ще се занимават с растениевъдство, трябва да разполагат с поне пет декара земя, за която могат да докажат, че имат право да обработват. Желаещите да правят биомед могат да кандидатстват за подпомагане за биологично пчеларство, ако притежават поне 20 пчелни семейства. За да получат подпомагане за биоживотновъдство, стопаните трябва да имат поне пет декара земя и едно животно. Очаква се прилагането на мярката да доведе до намаляване на употребата на минерални торове и пестициди, както и до ограничаване замърсяването на почвите и водите.</p>
<p>
	<strong>Строеж захапа плажа Кабакум</strong></p>
<p>
	В. Стандарт</p>
<p>
	Нов строеж захапа част от любимия на варненци плаж &quot;Кабакум&quot; до хотел &quot;Журналист&quot;. Затворен е дори минералният извор, който бликаше там и години наред беше любимо място на ято лебеди през зимата. В края на миналата година местните хора се опитаха с жива верига да спрат строителството на апартаментния комплекс с открит плувен басейн. Но той продължава да расте нагоре и работниците вече изляха седмата плоча. Срещу строежа на &quot;Кабакум&quot; се вдигна Отвореният обществен съвет, който беше един от организаторите на големите февруарски протести през миналата година, тръгнали от Варна и залели цялата страна.</p>
<p>
	Под гражданския натиск общината реши да обжалва във Варненския административен съд строителното разрешително от 2007 г., под което стои парафът на главния архитект на града. Единият от мотивите за жалбата е, че документът е издаден незаконно на бизнес дамата Филка Колева, която тогава не е била собственик на терена, нито й е било учредено право на строеж. Освен това комплексът се вдига на площ, по-голяма с 300 кв. м от предвидената в разрешителното, а и е на улица, която трябва да свързва &quot;Кабакум&quot; със Златни пясъци, според влезлия в сила нов устройствен правилник (ПУП) от 2011 г.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
