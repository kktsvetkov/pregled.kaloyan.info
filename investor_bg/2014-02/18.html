

	<div class="art">
		<div id="article_text" class="s4">
			
			
			<p>
	<strong>Руска софтуерна компания открива развоен център в България</strong></p>
<p>
	<em>в. Капитал Daily</em></p>
<p>
	Руската софтуерна компания Luxoft ще открие през март развоен център в София. В краткосрочен план българското звено ще предоставя услуги и решения за клиенти от сферата на финансовите услуги, като след време ще разшири дейността си, обявиха от компанията. Luxoft разработва софтуери по поръчка за широк спектър от клиенти. Това е поредната голяма софтуерна компания, която ще инвестира в развоен център в България. През изминалата година Comverse разкри подобно звено в София, а Experian обяви, че ще удвои броя на своите програмисти в столицата.</p>
<p>
	Софтуерната фирма планира в рамките на следващите две години да наеме 400 души. До редакционното приключване на броя от компанията не коментираха колко души ще работят първоначално в центъра, както и размера на инвестицията. Според представителите на Luxoft София вече се е доказала като надеждна IT дестинация. Предимствата на българската столица според Luxoft са изключителният брой от над 30 хил. висококвалифицирани IT специалисти, който се увеличава всяка година с още 3 хил. души, завършили университетите в България, привлекателният данъчен режим, стабилната инфраструктура, комуникативното географско разположение, европейското законодателството и сигурната бизнес среда.</p>
<p>
	<strong>И електронното правосъдие се отлага поне до 2020 г.</strong></p>
<p>
	<em>в. Сега</em></p>
<p>
	Три месеца след като стана ясно, че въвеждането на електронното правителство се отлага за 2020 г., същото се случва и с е-правосъдието. Въпреки че в края на 2012 г. правосъдното министерство обяви концепция, според която единният правен портал трябваше да започне да работи до 2015 г., в края на миналата седмица ведомството е качило на страницата си нова стратегия, която отлага концепцията с поне пет години. От нея става ясно, че досега ведомствата са харчили пари - и на българските данъкоплатци, и от европейските фондове, без да има реална полза.</p>
<p>
	В документа не пише колко пари са изразходвани досега и колко трябват още. Бившият министър Диана Ковачева твърдеше, че цената ще е 1.5 млн. евро, за които щеше да се кандидатства по Оперативна програма &quot;Административен капацитет&quot; (ОПАК). Миналата година от ОПАК са съобщили за предоставени 1.7 млн. лв. на Висшия съдебен съвет (ВСС) за единния портал. Още 2.3 млн. безвъзмездна помощ са отишли при Върховния административен съд за внедряване на единна деловодно-информационна система (ЕДИС). И двата проекта е трябвало да бъдат изпълнени в рамките на 18 месеца.</p>
<p>
	<strong>Психиатриите ни са опасни и за лекари, и за пациенти</strong></p>
<p>
	<em>в. Сега</em></p>
<p>
	Психиатричните болници у нас не отговарят на най-необходимите изисквания. Повечето от държавните лечебни заведения нямат на денонощно разположение например рентген, скенер, ядрено-магнитен резонанс или клинични лаборатории. Това констатира омбудсманът Константин Пенчев в годишния си доклад за 2013 г. Въпреки констатациите и последвалите проверки с агенция &quot;Медицински одит&quot;, здравното министерство не е предприело нищо за привеждането на болниците в съответствие с изискванията, пише още в доклада.</p>
<p>
	Според документа проблем за нормалното функциониране на психиатрите е и липсата на достатъчно лекари, медицински сестри и психолози, което създава риск за грижите за агресивните пациенти. Контролът и пропускателният режим в болниците е занижен, нощните смени се изпълняват от минимален брой хора, което също е опасно и за персонала, и за пациентите. Според омбудсмана основните причини са ниското заплащане и лошите условия на труд.</p>
<p>
	<strong>Брюксел обува 330 000 бедни</strong></p>
<p>
	<em>в. Стандарт</em></p>
<p>
	Храна, дрехи, обувки и памперси ще осигури Брюксел за най-бедните българи по нова оперативна програма. Страната ни ще разполага със 120 млн. евро до 2020 г., от които 104 млн. евро идват от ЕС, обясни за &quot;Стандарт&quot; зам.-министърът на труда Росица Янкова. Досега помощите за бедни - ориз, захар, олио, фасул, се раздаваха чрез Фонд &quot;Земеделие&quot; и Българския Червен кръст (БЧК) два пъти в годината.</p>
<p>
	През 2013 г. от тях се възползваха 332 000 души. Новата програма обаче ще се управлява от социалното министерство, които ще разширят достъпа до помощите. Освен храна ще има дрехи, обувки и санитарни принадлежности, като приоритетно ще ги раздаваме на бедни деца, обясни Янкова.</p>
<p>
	<strong>Каним руски банки у нас</strong></p>
<p>
	<em>в. Стандарт</em></p>
<p>
	Посланикът на България в Руската федерация Бойко Коцев се срещна с председателя на Централната банка на Русия Елвира Набиулина, съобщиха от Посолството на България в Русия за Агенция Фокус. Те обсъдиха сътрудничеството между главните финансови институции на България и Русия, както и възможности за разширяване на връзките между двете страни във финансовата и търговската сфера. Посланик Коцев представи възможностите за разработване и развитие на съвместни банкови продукти и услуги - от такива за гражданите до кредитиране на съвместни делови проекти.</p>
<p>
	&quot;450 000 руски граждани са собственици на имоти в България. Те се нуждаят от банков продукт, може да се мисли вече в България да работи филиал на руска банка&quot;, заяви Коцев. Елвира Набиулина прояви интерес от структурата на българския банков пазар и отбеляза, че в момента малко руски банки инвестират в България.</p>
<p>
	<strong>Турагенти мамят шефа</strong></p>
<p>
	<em>в. Стандарт</em></p>
<p>
	Кризата роди нова форма на измама в туризма, оплакват се от родните агенции. Служители масово мамели шефовете си и вместо да записват клиентите за екскурзиите на фирмата си, срещу комисиона под масата предлагали пътуванията, но от името на конкурентна компания. Така фирмата губи клиенти, а персоналът си докарва допълнителни доходи за сметка на работодателите, разказаха представители на бранша. На черно си позволявали да работят дори дългогодишни служители, тъй като кризата замразила възнагражденията в сектора.</p>
<p>
	Често получаваме писма с предупреждения от партньорите си да не наемаме на работа уволнените от тях служители заради некоректността им, обясниха туроператори пред &quot;Стандарт&quot;. Клиентите били мамени, че&nbsp; продуктът е на друга фирма и затова в договора е написано нейното име, а реално резервациите им били пренасочвани към конкуренцията, която плаща комисиони под масата. На пръв поглед проблемът касае единствено фирмите, които се занимават с туризъм. Всъщност обаче рискува и клиентът, защото вместо подбраната от него компания, на която се е доверил, ползва чужди услуги, за които не знае нищо и могат да се окажат некачествени.</p>
<p>
	<strong>Бурите изядоха плажовете на градовете край морето</strong></p>
<p>
	<em>в. Новинар</em></p>
<p>
	Бурите в Черно море унищожават плажа на Варна. Трета буна е в окаяно състояние и има голяма вероятност да бъде погълната от вълните до края на зимата. Нужни са 15 млн. лв., за да се закърпят варненските буни и крайбрежната алея, която ги свързва с местността Почивка. Съоръжението бе почти унищожено от голямата буря през миналия февруари.</p>
<p>
	С всеки ден буната все повече се руши. Пропадналите бетонни блокове, оголената армировка, дупките и огромните пукнатини крият реален риск за хората, които ползват съоръжението. Буните се водят държавна собственост, но към момента няма пари за укрепването им. Подобен проблем има и в Бургас.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
