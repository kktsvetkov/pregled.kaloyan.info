

	<div class="art">
		<div id="article_text" class="s4">
			
			
			<p>
	<strong>Бюджетният дефицит с четирикратно увеличение за година</strong></p>
<p>
	В. Капитал Daily</p>
<p>
	Четирикратно е нараснал бюджетният дефицит през миналата година и е достигнал 1.44 млрд. лв., след като за 2012 г. той бе едва 350 млн. лв. В отношение към брутния вътрешен продукт това прави 1.8%, докато за предходната година той бе 0.4%.&nbsp;<span style="font-size: 12px;">Причините за това може да се обяснят с един тревожен и един положителен факт. Първо, има проблем с приходите, защото отчетът показва, че при нито един данък събираемостта не е такава, каквато правителството е очаквало. Общото неизпълнение е 480 млн. лв. На това управляващите са реагирали по класическия начин, чрез &quot;виртуални икономии&quot; от разходи, които са били изкуствено раздути в процеса на планиране на бюджета. Така например за лихви са платени със 189 млн. лв. по-малко от заложеното в плана.&nbsp;</span><span style="font-size: 12px;">Положително е, че държавата увеличава инвестиционните си разходи - с 13% до 4.1 млрд. лв., както са нараснали и разплащанията по проекти, които се финансират от Европейския съюз.</span></p>
<p>
	<strong>България ще получи 86 млн. лв. от ЕС за жилища за 6300 роми</strong></p>
<p>
	В. Сега</p>
<p>
	Европейските пари за изграждане на жилища за ромите и други социално слаби групи през следващите няколко години нарастват на 86 млн. лв., става ясно от проекта на новата оперативна програма &quot;Региони в растеж&quot;. За целево финансиране са определени 67 града в България. Те ще са длъжни да инвестират 5% от средствата за изграждане на къщи за най-бедните. Това означава, че около 86 млн. лв. са гарантирани за домове за социално слаби представители на малцинствата.&nbsp;<span style="font-size: 12px;">Парите са около шест пъти повече от около 15-те млн. лв., които бяха заделени за няколко общини в рамките на програмния период от 2007 до 2013 г. Досега обаче няма завършен нито един жилищен блок.</span></p>
<p>
	<strong>Спорни законови промени може да вдигнат лихвите по кредитите</strong></p>
<p>
	В. Сега</p>
<p>
	Промените в Закона за потребителския кредит, внесени в края на миналата седмица в парламента от депутати от БСП и ДПС, вероятно ще доведат до увеличение на лихвите по заемите, ако бъдат приети в този си вид, предупреждават банкери и експерти. Проектът, в чиято разработка водещи са Румен Гечев и Йордан Цонев, по принцип трябва да защити правата на потребителите на банкови услуги. Резултатът обаче може да бъде отрицателен.</p>
<p>
	Според Калоян Стайков от Института за пазарна икономика промените неминуемо ще се отразят в посока на поскъпване на лихвите по заемите. Това е така, защото банките имат само два източника на приходи - такси и лихви. Когато те не могат вече да разчитат на таксите, е нормално да компенсират с оскъпяване на лихвите. Според експерта това е напълно нормална реакция и затова е лицемерно гражданите и държавата да се сърдят, когато банките едностранно променят условията по кредита.</p>
<p>
	<strong>Плащаме с bitcoin за почивка в Балкана</strong></p>
<p>
	В. Стандарт</p>
<p>
	Кое е общото между почивка в Троянския Балкан, обяд в центъра на София и ефектно интериорно осветление?<br />
	Отговорът никак не е труден - за всичко това можем да платим с виртуалната валута биткойн (bitcoin, от англ. ез. - bit - единица информация; coin - монета).</p>
<p>
	Разплащането с биткойни започва да набира сериозна скорост и в България. Понастоящем потребителите могат да открият редица обекти в страната, които приемат електронната валута за легитимно разплащателно средство. Екоселище до троянското село Горно трапе, ресторант в София, магазин за осветителни тела, фирма, както за хостинг, така и за облачни услуги, туроператорски агенции, преводаческа агенция във Варна и онлайн магазин за сувенири официално приемат плащания с биткойни, сочи справка в сайта coinmap.org.</p>
<p>
	<strong>Пловдив си връща консервните фабрики</strong></p>
<p>
	В. Стандарт</p>
<p>
	Пловдив е на път да върне славата си на най-големия център по консервна промишленост у нас. Това ще стане възможно с изграждането на новата индустриална зона &quot;Тракия&quot;, която е проект на &quot;Сиенит холдинг&quot; и ще се изпълнява съвместно с израелски партньори.&nbsp;&quot;Внесли сме предложението в Агенцията за инвестициите и оттам в Министерството на икономиката, където кандидатстваме за приоритетен проект&quot;, обясни Пламен Панчев, който е председател на Съвета на директорите на &quot;Сиенит холдинг&quot;.</p>
<p>
	<strong>Гласят Паси за еврокомисар</strong></p>
<p>
	В. Стандарт</p>
<p>
	Гергана Паси е най-вероятният български еврокомисар след изборите през май.<br />
	Бившият министър по европейските въпроси в кабинета &quot;Станишев&quot; е фаворит на сегашното правителство, научи &quot;Стандарт&quot;.&nbsp;Другите два варианта са настоящият еврокомисар Кристалина Георгиева и Надежда Нейнски. Наскоро премиерът Пламен Орешарски похвали работата на Георгиева, но настоя, че следващият ни представител в Еврокомисията &quot;не е желателно да се затваря в рамките на една политическа сила&quot;.</p>
<p>
	<strong>Строят още 22 депа за отпадъци до 2015 г.</strong></p>
<p>
	В. Новинар</p>
<p>
	България е поела ангажимент до 2015 година да приключи изграждането на 24 нови депа за отпадъци, но до момента са изградени само две. Още в края на 2009 г. е трябвало да закрием депата за сметища, които не отговарят на европейските изисквания, според европейска директива и договора за присъединяване, но не сме го направили, защото не сме имали финансова възможност.&nbsp;Това обяви пред БНТ Искра Михайлова, министър на околната среда и водите. Планирано е на нови терени да бъдат построени нови депа по оперативна програма &quot;Околна среда&quot;, а след това да бъдат рекултивирани и старите сметища. &quot;Европейската комисия е започнала процедура през 2012 г., когато подлежащите на рекултивирани депа са били 130, а към днешна дата те са 113.</p>
<p>
	Наказанията при неизпълнение на заложените проекти могат да бъдат в размер на няколко милиона евро&quot;, заяви Михайлова.&nbsp;По думите й от 2015 г. такса смет няма да се изчислява на база данъчна оценка на имот, а на база на количество произведен отпадък.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
