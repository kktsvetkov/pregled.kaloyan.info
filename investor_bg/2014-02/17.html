

	<div class="art">
		<div id="article_text" class="s4">
			
			
			<p>
	<strong>Управляващите ще събират пари за възрастните с нови осигуровки</strong><br />
	В. Сега</p>
<p>
	Въвеждането на нови осигуровки - това е една от мерките, на които управляващите разчитат, за да понесе бюджетът огромния натиск от сериозното застаряване на нацията. За пореден път те възраждат идеята за осигуряване за &quot;достойни старини&quot; под формата на застраховане. Мярката е записана в доклада на социалното министерство &quot;Демографската политика в България - от предизвикателства към възможности&quot;. Предвижда се застраховката да е освен доброволна и задължителна, което на практика означава нова осигурителна тежест.</p>
<p>
	<strong>Службите още по-активно следят трафика в интернет и телефоните</strong><br />
	В. Сега</p>
<p>
	Все повече хора стават обект на интерес от МВР, ДАНС и другите служби, които следят телефонния и интернет трафика. Това показват данните от Софийския районен съд (СРС) за исканията на МВР и службите за достъп до телефонни разпечатки и данни за интернет трафика, поискани от &quot;Сега&quot;. За 2013 г. исканията до съда са 8345, което прави по 22-23 дневно. Едно искане не засяга само един човек, тъй като в повечето от тях не се сочи един IP адрес или един телефонен номер, а десетки. Така реалният брой на хората, които са обект на проследяване, лавинообразно нараства.</p>
<p>
	<strong>Жалбата на &quot;Нетера&quot; срещу bTV е отхвърлена</strong><br />
	В. Капитал Daily</p>
<p>
	През последните две години в България се наблюдават непрекъснати спорове между най-големите телевизионни медии и разпространителите на тв сигнал относно правата за съдържание. Пореден епизод от тези търговски спорове е между &quot;Нетера&quot; и bTV, този път в битката за зрителите в чужбина. През миналата седмица Комисията за защита на конкуренцията (КЗК) отхвърли жалбата на &quot;Нетера&quot; срещу bTV за прекратяване на договора на медията със сателитния оператор за предоставяне на съдържанието на канала в чужбина, като публикува решението си на сайта си в петък.</p>
<p>
	<strong>Внос сваля цената на лекарствата</strong><br />
	В. Стандарт</p>
<p>
	Нов чисто пазарен механизъм може да намали цените на лекарствата у нас. Над десет медикамента са на път да се появят в аптеките чрез паралелен внос. Те са за инфекциозни и кардиологични заболявания, съобщиха от Българската асоциация за развитие на паралелната търговия с лекарства. С появата им се очаква цените на тези медикаменти да се свалят с 10-15%. Толкова са намалени стойностите им в други страни в сравнение с тези, които у нас се продават от дистрибуторите на аптеките. Фармацевтите обаче може да задържат част от процентите като печалба за себе си, тогава цената ще падне с по-малко за клиентите.</p>
<p>
	<strong>Всеки месец: 12 млн. по-малко за болниците</strong><br />
	В. Стандарт</p>
<p>
	Средно с 12 млн. лв. по-малко са средствата, които здравната каса ще може да дава на болниците през тази година в сравнение с миналата. Това показват разчетите на фонда за разпределението на бюджета му, които ще се гледат от Надзорния съвет тази седмица. Намалението може да доведе до ново напрежение сред лекарите и опити за печелене на повече средства на гърба на пациента, признават медици. Над 1,66 млрд. лв. са всички харчове на касата за болниците през 2013 г. В тези средства влизат и парите за онколекарства в клиниките. В същото време за тази година прогнозните й разчети са за 1,37 млрд. лв.</p>
<p>
	<strong>Умна гривна ни носи безплатна карта за рейса</strong><br />
	В. Новинар</p>
<p>
	Умна гривна, измерваща всяка крачка на пешеходците, може да донесе на притежателя си безплатна карта за градския транспорт. Уникалното изобретение е дело на Никола, Ивелина, Евгения, Ваня и Димитър, които го представиха на Националното състезание &bdquo;Иновационен лагер&rdquo;, организирано от Джуниър Ачийвмънт. Джаджата от ново поколение ProActi е предназначена за всички пешеходци, без значение от възрастовата им граница. Целта на отбора, създал устройството, е да стимулира хората да вървят повече, а не да използват превозни средства за достигане до крайна точка. По този начин екипът се надява да пребори заседналия начин на живот и здравословните проблеми, причинени от него.</p>

			<div style="display: block; clear: both; padding-top: 10px;"><i>По статията работи: <a href="znvygb:xebxbqryvn@tznvy.pbz" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	
