

	<div class="art">
		<div id="article_text" class="s4" itemprop="articleBody">
			
			
			<p>
	<strong>Министерството на туризма ще получи концесионирането на плажовете</strong><br />
	<em>в. Капитал Daily</em></p>
<p>
	Концесионирането на плажовете ще бъде прехвърлено от Министерството на регионалното развитие и благоустройството (МРРБ) към това на туризма. За това се заговори през лятото, а намерението на правителството вече е разписано в проект за промени в Закона за устройството на черноморското крайбрежие, публикуван на сайта на Министерството на туризма (МТ). От ведомството на Николина Ангелкова ги представят като &quot;първи етап от цялостната реформа, свързана с поддържането и управлението на морските плажове&quot;. Цялата информация, документи и договори за концесията на морските плажове ще премине от МРРБ към туристическото ведомство, ако проектът бъде приет. Становищата по проекта ще се приемат до 23 октомври, след което той ще бъде предложен за гласуване в Министерския съвет и оттам ще влезе за обсъждане в парламента. Засега няма коментар от МРРБ за направените предложения.</p>
<p>
	<strong>Американската Sibiz ще изгради собствен офис в Пловдив</strong><br />
	<em>в. Капитал Daily</em></p>
<p>
	Американската компания за микропроцесори Sibiz ще изгради собствен офис в Пловдив. Първата копка ще бъде направена до края на октомври, теренът е купен от общината на търг през януари тази година за 813 хил. лв. Сградата трябва да е готова до началото на 2017 г. Тя ще бъде със 17 хил. кв. метра и с капацитет до 2000 работни места. Това съобщи за &quot;Капитал Daily&quot; Радослав Дервишев, представител на компанията за България. От&nbsp; компанията засега не казват размера на инвестицията, като само уточниха, че става дума за &quot;сериозна сума&quot;.</p>
<p>
	<strong>НАП ще може да привиква граждани и шефове на фирми на разпит</strong><br />
	<em>в. Сега</em></p>
<p>
	Националната агенция за приходите (НАП) е на път да разшири още повече правомощията си. Промени в данъчноосигурителния процесуален кодекс (ДОПК) предвиждат служителите на агенцията да могат да привикват граждани и собственици на фирми за даване на пояснения. В момента това става писмено. Промените отварят врата за провеждане на безкрайни проверки. За това предупредиха депутати и представители на счетоводните предприятия, след като промените в ДОПК бяха гласувани без никакъв дебат на първо четене.</p>
<p>
	<strong>Никой не следи дали електроуредите харчат ток според етикета</strong><br />
	<em>в. Сега</em></p>
<p>
	В България не се следи за това дали електроуредите харчат толкова ток, колкото е записано на задължителните по европейската директива енергийни етикети. Това показа проверка на &quot;Сега&quot; в институциите, които имат отношение към сигурността на стоките и съответствието с информацията, която ги съпътства при продажбата им на нашия пазар.</p>
<p>
	Неотдавна белгийското Министерство на икономиката разпространи информация, че около 60% от етикетите са подвеждащи и това ощетява потребителите. Те не показват коректно консумацията на ток, в резултат на което се товарят сметките на потребителите. Най-честото нарушение е, че производителите са обявили телевизори, печки, хладилници и други електроуреди в енергиен клас, който е с една степен по-висок от действителния. Така клиентите плащат повече от очакваното.</p>
<p>
	<strong>40% от площите на Офис парк Пловдив са договорени</strong><br />
	<em>в. Стандарт</em></p>
<p>
	Пловдив става все по-предпочитано място за инвестиции от компании от различни сектори. В момента водещ е интересът от страна на IT и аутсорсинг компаниите. Тези фактори насърчават и местния бизнес да инвестира в строителството на атрактивни бизнес сгради, които да отговорят на специфичните изисквания на IT компаниите. От инвестиционната компания Галакси Инвестмънт Груп съобщиха, че проектът, който развиват в момента - Офис Парк Пловдив, вече е на 40% зает от бъдещи наематели. Според Константин Бояджиев, директор &quot;Бизнес развитие&quot; в компанията, инвестицията в нова офис сграда ще съживи икономиката на града, ще подпомогне за разкриването на нови работни места и привличането на свежи инвестиции.</p>
<p>
	<strong>Рекламират туризма ни с клип за киноиндустрията</strong><br />
	<em>в. Стандарт</em></p>
<p>
	Антонио Бандерас, Джейсън Стейтън, Силвестър Сталоун, Ейдриан Броуди и други холивудски знаменитости рекламират страната ни като дестинация за снимане на световни блокбастъри. Видеото бе представено вчера от министъра на туризма Николина Ангелкова.</p>
<p>
	Клипът ще бъде излъчен като промо преди прожекцията на българския филм, номиниран за &quot;Оскар&quot; - &quot;Съдилището&quot;, обясни Ангелкова. И подчерта, че видеото не струва на държавата нито лев. То е изготвено от филмовата компания &quot;Ню Бояна&quot;. Фирмата привлича и знаменитостите за каузата, което си личи и от логото й в клипа. С него се надяваме да се превърнем в дестинация за снимане на известени филми, което би увеличило броя на туристите в България с двуцифрени проценти, разясни Ангелкова.</p>
<p>
	<strong>4,1 млрд. лева от фондовете са платени авансово от бюджета</strong><br />
	<em>в. Новинар</em></p>
<p>
	4,1 млрд. лева от стар програмен период по усвояване на еврофондовете са платени авансово с пари от бюджета. Това става ясно от справката на изпълнението на европейските програми към 30 септември.</p>
<p>
	Данните сочат, че от програмния период 2007-2013 г. държавата е платила на бенефициентите 9 630 046 883 евро, което представлява 86,16% от бюджета.</p>
<p>
	Европейската комисия е възстановила едва 7 552 597 915 евро или 81,68%. Най-сериозно е разминаването по Оперативна програма &ldquo;Околна среда&rdquo;, по която се финансира строителството на подмяната на канализацията на десетки общини, изграждането на пречиствателни станции и депа за отпадъци.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
