

	<div class="art">
		<div id="article_text" class="s4" itemprop="articleBody">
			
			
			<p>
	<strong>БНБ окончателно скри данните за кредитите и депозитите на банките</strong><br />
	<em>в. Капитал Daily</em></p>
<p>
	Българската народна банка спира да публикува тримесечните справки с &quot;Данни за дългови ценни книжа, кредити и аванси и депозити&quot; за българските банки, както и обобщената информация за лошите кредити и обезценките в системата. Това става ясно от бележка към надзорните данни за банковата система към 31 август, публикувани в края на септември.</p>
<p>
	Решението идва, след като от юни насам централната банка временно спря да качва на сайта си тези данни. Първоначално нямаше обяснение за причините, а след въпроси от медии се появи кратък анонс, че се извършва преглед на публикуваните от БНБ данни с цел &quot;да се постигне по-висока степен на хармонизация с данните за кредитните институции, публикувани от други надзорни органи и централни банки в ЕС&quot;. Изглежда, хармонизацията протича по най-лесния начин, тъй като БНБ без много обяснения преустановява достъпа до информация, налична от години. Този ход е странен на фона на заявките на новия управител на централната банка Димитър Радев за повече прозрачност и откритост, както и на нуждата да се върне публичното доверие в регулатора и в банковия сектор след фиаското на банковия надзор с КТБ. При липсата на тези данни сериозно ще се ограничи възможността да се анализират процесите в банковия сектор.</p>
<p>
	<strong>&quot;Супер-Дупница&quot; за 30 млн. лв или внезапен шум преди избори</strong><br />
	<em>в. Капитал Daily</em></p>
<p>
	Проект за туристическа и ски зона над Дупница, чийто първи етап предвижда около 10 км писти и 5 км лифтове, представи авторът на концепцията арх. Емил Леков. Арх. Леков е работил по проектите за ски зоните в Банско, Добринище, Паничище, Витоша и Трявна. Той подчерта, че проектът на туристическата зона е за целогодишен туризъм и включва различни атракции, къмпинги, маршрути и др.</p>
<p>
	Първият етап на ски зоната в Дупница ще обхваща високите части на северните и северозападните склонове на Рила планина над гр. Дупница и селата Бистрица и Джерман като съоръженията ще достигат максимална надморска височина от 2100 м. Изглежда, че има акцент върху ските, защото ски съоръженията в момента въобще не са застъпени на това място, посочи арх. Леков.</p>
<p>
	<strong>Пенсиите у нас са сред най-неадекватните в ЕС</strong><br />
	<em>в. Сега</em></p>
<p>
	Пенсиите в България са сред най-неадекватните в ЕС. У нас пенсията е едва 39 на сто от средния доход на човек в предпенсионна възраст (в групата между 50 и 59 г.), докато в ЕС средното ниво на заместване е 56%. По-зле в това отношение са само в Ирландия и Естония, където процентът на заместване е 27%. Данните са от доклад на ЕК, представен вчера от Съвета на ЕС по заетост и социална политика.</p>
<p>
	Българските пенсионери са най-застрашените от бедност и социално изключване в сравнение с останалите страни от Европа. У нас почти 60 на сто от възрастните хора на 65 г. и повече са в риск да изпаднат в мизерия при средно 18 на сто за ЕС. Малко пред нас в дъното на класацията, но със значително по-нисък процент, са Латвия (с 38 на сто) и Румъния (с 37 на сто). Страната ни е сред първенците по дял на възрастните, които живеят в собствен дом - малко над 90 на сто от хората над 65 г. Това има и отрицателен ефект - според данните всеки пети пенсионер у нас е пренатоварен с разходите по дома си, тоест харчи над 40 на сто от дохода си по къщата.</p>
<p>
	<strong>За 91% от родителите семейната политика е неефективна</strong><br />
	<em>в. Сега</em></p>
<p>
	91% от родителите смятат, че политиката на държавата за подкрепа на семействата е неефективна. Това показва проучване на БАН, което не е национално представително. Резултатите са от интервюта с 63 участници - родители с едно, две и повече деца, включително и на деца с увреждания и от ромски произход, от София, Перник, Русе, Търговище, Димитровград, Бяла Слатина. Изследването е правено по проект за препоръки за подобряване на семейната политика на Националната мрежа за децата.</p>
<p>
	Резултатите показват, че родителите в по-малките градове посочват като основен проблем липсата на работа и сигурни доходи. В столицата и по-големите градове отново посочват ниските доходи, но и липсата на детски заведения и претовареността и недостатъчното свободно време на родителите.</p>
<p>
	<strong>Шефовете със 76% по-високи доходи</strong><br />
	<em>в. Стандарт</em></p>
<p>
	Доходите на семействата, в които поне един от съпрузите заема ръководна длъжност, са със 76% по-високи, от тези на домакинствата, в които всички са обикновени работници. Годишните доходи на човек за 2014 г. са средно 4813 лв., сочат данните на Националния статистически институт. Но ако главата на домакинството е на ръководен пост, като например мениджър или старши служител във фирма, средният годишен доход на човек от семейството скача на 8427 лв., което прави по 702 лв. на месец. Ако главата на домакинството е обикновен работник, средният доход на човек от семейството за година е само 4783 лв., което прави по близо 400 лв. на месец. Сумата е доста малка на фона на средната заплата за страната за юни от 868 лв. Но причината за това е, че всички получени в семейството заплати, пенсии и други доходи се разделят между членовете на домакинството. Така дори един човек да е мениджър и да има висока заплата, ако в домакинството има безработен, деца или пенсионер, средният доход на човек пада значително. Ако главата на семейството е специалист в своята област, т.е. изпълнява специфични и отговорни задачи, но не е на ръководна длъжност, то средният доход на човек от домакинството е 7328 лв. за година, или по 610 лв. на месец.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
