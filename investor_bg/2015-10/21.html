

	<div class="art">
		<div id="article_text" class="s4" itemprop="articleBody">
			
			
			<p>
	<strong>&quot;Щрабаг&quot; ще ремонтира четири булеварда в Пловдив за 28 млн. лв.</strong><br />
	<em>в. Капитал Daily</em></p>
<p>
	Австрийската строителна компания &quot;Шрабаг&quot; е сключила договор за 28.3 млн. лева за ремонт на три булеварда в Пловдив и изграждане на един нов. Това стана ясно по време на първа копка за ремонта на първия от тях &ndash; ул. &quot;Коматевско шосе&quot;. Една от най-големите общински поръчки за инфраструктура през последната година се финансира със заем от 30 млн. лева, договорен от община Пловдив с Европейската банка за възстановяване и развитие (ЕБВР) в края на миналата година.</p>
<p>
	ЕБВР е следила целия процес по избор на изпълнител, протекъл според нейните изисквания. За поръчката не е имало процедура по Закона за обществените поръчки, а състезание, в което по информация на &quot;Капитал&quot; са участвали три компании. Това са &quot;Щрабаг&quot;, &quot;ГБС Пловдив&quot; и пловдивската строителна компания &quot;Драгиев и Ко&quot;. Австрийската &quot;Щрабаг&quot; е предложила най-ниска цена за изпълнение от 28.3 млн. лева и е избрана за изпълнител.</p>
<p>
	<strong>Официално: Цената за Blizoo е 119.7 млн. евро</strong><br />
	<em>в. Капитал Daily</em></p>
<p>
	Ни повече, ни по-малко, а точно 119.7 млн. евро. Това е цената, която собственикът на &quot;Мобилтел&quot; - Telekom Austria, плаща, за да купи &quot;Близу&quot; и така да подобри позициите на българското си звено на местния пазар на фиксирана доставка на телевизия и интернет. Сделката беше сключена в края на юли, когато и продавачът (базираният в Швеция фонд EQT V), и купувачът излязоха с позиция, че са взели решение да не разкриват цената. Сега обаче тя очаквано се вижда от финансовия отчет на австрийския телеком за третото тримесечие на годината и съвпада с данни на &quot;Капитал&quot; от септември, че става въпрос за &quot;малко под 120 млн. евро&quot;.</p>
<p>
	Според информацията от вторник, която вече е достъпна официално, сума от 35.4 млн. евро вече е платена, а разликата до 119.7 млн. евро е поет дълг, който ще бъде елиминиран, след като &quot;Близу&quot; бъде интегриран в &quot;Мобилтел&quot; - до края на годината.</p>
<p>
	<strong>КЦМ инвестира 2 млн. лв. в инсталация за нов продукт</strong><br />
	<em>в. Капитал Daily</em></p>
<p>
	Пловдивският металургичен завод КЦМ подготвя изграждането на малка инсталация за производство на чист сребърен нитрат на кристали. Това ще бъде нов продукт за компанията, който ще подобри икономическата ефективност при преработката на сребро и ще разшири производствената й гама. Планираната инвестиция е около 2 млн. лв., а строителството ще отнеме два месеца.</p>
<p>
	Съоръжението ще бъде част от производството на благородни метали и ще бъде разположено в отделна сграда до цеха за преработка на сребърно-златната сплав &quot;Доре&quot;. И в момента в комбината се произвежда сребърен нитрат, но той е в течна форма. В същото време след преработка и пречистване съединението може да има търговско приложение. То се използва основно в стъкларската промишленост при производството на някои видове стъкло и огледала, както и при производството на слънчеви батерии.</p>
<p>
	<strong>Вотът ще изправи на нокти избиратели и комисии</strong><br />
	<em>в. Сега</em></p>
<p>
	Много бюлетини, сложна процедура, къси срокове за преброяване - така накратко може да се опише технологията на гласуване на 25 октомври, която рискува да създаде огромен хаос в неделя. Всичко това ще постави пред изпитание гласоподавателите и членовете на избирателните комисии. Затова допринася както липсата на широка разгласа от страна на ЦИК за начина на гласуване, масовата немарливост на кандидатите да обяснят добре през кампанията за кой точно пост напират, както и усложнената ситуация с големия брой бюлетини.</p>
<p>
	Жителите на общински център ще гласуват с две бюлетини - за кмет и съветници. В селата и в селищата с над 100 жители вот ще има и за селски кмет, а в София, Пловдив и Варна бюлетина ще се пуска и за районен. Тези три града са общини, на чиято територия има отделни населени места, в тях се появява и четвърта бюлетина - за кмет на населеното място. Навсякъде може да се гласува и на референдума, което означава 5 бюлетини на някои места.</p>
<p>
	<strong>Евростипендиите ще се дават само за 3 месеца</strong><br />
	<em>в. Сега</em></p>
<p>
	Евростипендиите за успех ще се дават по нов начин през започналия вече зимен семестър. Досега студентите вземаха по 120 лв. в продължение на 5 месеца, но поради приключването на проекта, големия интерес и липсата на достатъчно средства занапред евростипендиите ще са само за 3 месеца. Така общата сума, която може да получи един студент, спада от 600 лв. на 360 лв. Миналия семестър заради многото одобрени с еднакъв успех на места се стигна до недостиг на средства и някои университети взеха решение да раздадат по-малки суми на студентите си. Няма промяна обаче в семестриалните награди, които са 200 лв. еднократно на семестър. Те са за участие в научни, изследователски, практически разработки или художественотворчески дейности.</p>
<p>
	Кампанията по кандидатстването за двата вида плащания започва от утре, съобщиха от просветното министерство. Очаква се от тях да се възползват над 26 хиляди студенти. Бонусите се раздават по проект &quot;Студентски стипендии&quot;, съфинансиран от Европейския социален фонд по ОП &quot;Развитие на човешките ресурси 2007-2013&quot;. Той е поредна трета фаза, надграждаща сегашните процедури по предоставяне на евростипендии, по които от 2008 г. до момента са усвоени 160 млн. лв. за 1.2 млн. месечни стипендии за успех и 85 хил. семестриални награди.</p>
<p>
	<strong>Уведомяват НАП за парите на българи в 51 страни</strong><br />
	<em>в. Стандарт</em></p>
<p>
	Националната агенция за приходи ще получава информация за парите на българи в 51 страни. Правителството вчера одобри присъединяването на България към Многостранното споразумение за автоматичен обмен на информация за финансови сметки, подписано от 51 юрисдикции на 29 октомври 2014 г. в Германия по време на Глобалния форум за прозрачност и обмен на информация за данъчни цели към Организацията за икономическо сътрудничество и развитие. Въз основа на Споразумението всички подписали го държави ще могат двустранно да обменят информация.</p>
<p>
	<strong>Румъния се отказа от референдум за АЕЦ &quot;Козлодуй&quot;</strong><br />
	<em>в. Стандарт</em></p>
<p>
	Румъния няма да прави референдум за срещу изграждането на 7 блок на АЕЦ &quot;Козлодуй&quot;. Това съобщава БГНЕС и уточнява, че Общинският съвет на град Крайова е отхвърлил идеята за допитването. Само 2 члена от общо 25-членния общински съвет са подкрепили референдума. Други 15 са гласували с &quot;въздържал се&quot;, а 8- &quot;против&quot;.</p>
<p>
	Реферeндумът за атомната ни централа трябваше да се проведе на 15 ноември. За него местни неправителствени организации са събрали близо 15 000 подписа (данните за тях варират от 13 000 нагоре).</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
