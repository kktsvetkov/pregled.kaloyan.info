

	<div class="art">
		<div id="article_text" class="s4" itemprop="articleBody">
			
			
			<p>
	<strong>КФН търси консултант за стрес тестове</strong><br />
	<em>в. Капитал Daily</em></p>
<p>
	Комисията за финансов надзор (КФН) обяви обществената поръчка за избор на консултант, който да изготви методология и да участва в прегледа на активите и стрес тестовете на пенсионните фондове и застрахователите в страната. Процедурата е аналогична на тази, през която се подготвя да премине банковият сектор, и е резултат на отправени през февруари препоръки от Европейската комисия (ЕК). Резултатите от проверките трябва да бъдат готови до края на август, 2016 г., като България ще бъде втората страна в Европейския съюз (ЕС) след Румъния, която подлага на стрес тестове компаниите в застрахователния сектор. Проверките в северната съседка показаха недостиг на 1.6 млрд. леи (356 млн. евро) капитал за покритие на поетия от дружествата риск съгласно счетоводните принципи по &quot;Платежоспособност 1&quot;. Общо за четири дружества бяха засечени дефицити, сред тях е и румънското поделение на българския застраховател &quot;Евроинс иншурънс груп&quot;.</p>
<p>
	<strong>&quot;Лидл България&quot; планира от три до пет магазина през 2016 г.</strong><br />
	<em>в. Капитал Daily</em></p>
<p>
	През следващата година търговската верига &quot;Лидл България&quot; планира да отвори от три до пет нови магазина &ndash; един в София и по един в две нови дестинации - Благоевград и Казанлък. Това съобщи Милена Драгийска-Денчева, управител на &quot;Лидл България&quot;, на пресконференция по повод 5 години от стъпването на компанията в страната. До края на годината в Бургас ще заработи още един обект и така дружеството ще приключи 2015 г. със 79 магазина в 41 града на страната. В плановете за следващата година и половина влиза откриването на около 300 нови работи места. В момента работещите във веригата са над 1800.</p>
<p>
	Отново ръст на приходите</p>
<p>
	През 2014 г. &quot;Лидл&quot; стана втората по големина верига за търговия на дребно в България, отстъпвайки само на &quot;Кауфланд&quot; и измествайки Billa. Приходите й от продажби нараснаха с 26% спрямо 2013 и достигнаха почти 540 млн. лв. Пазарният дял на &quot;Лидл&quot; от сектора на бързооборотните стоки е около 5.25% за 2014 г. по данни на ICAP, а на &quot;Кауфланд - 11.7%, уточни Милена Драгийска-Денчева.</p>
<p>
	<strong>Бежанците в Гърция и Италия отказват да се местят в София</strong><br />
	<em>в. Сега</em></p>
<p>
	Гърция и Италия изпитват трудности да намерят желаещи сред регистрираните там бежанци, които да бъдат преместени доброволно в България. Затова в момента бежанският център в столичния кв. &quot;Враждебна&quot; стои свободен в очакване на първите чужденци, които ще се осмелят да дойдат у нас, научи &quot;Сега&quot; от източници от Държавната агенция за бежанците (ДАБ).</p>
<p>
	Общежитието във &quot;Враждебна&quot; беше определено за мястото, където да бъдат настанени 300 души от общо 1549, които България трябва да приеме до края на 2016 г. съгласно приетия от Европейския съюз план за разселване на търсещите убежище в Европа. Първите 500 трябва да дойдат до края на годината, съобщи вътрешният министър Румяна Бъчварова. Поради слабия интерес обаче броят им е бил намален. За всеки пристигнал агенцията ще получи по 6 хил. евро.</p>
<p>
	Засега обаче чужденците бойкотират плана на ЕС. Според източници от ДАБ те отказвали да ходят и в Австрия и Швеция. Всички се стремят към Германия, което обрича европейския план на провал.</p>
<p>
	<strong>Абсурдни грешки в протоколите опорочиха изборите</strong><br />
	<em>в. Сега</em></p>
<p>
	Абсурдни, масови и направо комични грешки в протоколите затвърдиха току-що отминалия първи тур на местния вот като най-скандалния досега. В книжата, попълвани от секционните комисии (СИК), има стряскащи несъответствия в броя на бюлетините, неколкократни поправки без нужния подпис, мацаници, съмнително липващи преференции. Всичко това поставя под въпрос валидността на вота. Според неофициална до момента информация невалидните бюлетини в избора за общински съветници са около 460 000, което прави рекордните 14%. Над 100 000 са и невалидните за кмет. ЦИК не оповести официални данни, но няма и да го стори, докато не получи пълна информация за вота. &quot;ЦИК трябва да се занимава с цялата гора, а не с отделни дървета&quot;, обобщи липсата на данни членът на ЦИК Ерхан Чаушев.</p>
<p>
	<strong>Изнасяме плодове и зеленчуци за Китай</strong><br />
	<em>в. Стандарт</em></p>
<p>
	България ще стартира процедура за износ на плодове и зеленчуци за Китай. Това стана ясно на срещата на зам.-министъра на земеделието Васил Грудев с представители на Генералната администрация за надзор на качеството, инспекция и карантина на Китай (ГАНКИК) в Пекин. Освен процедурите за износ на плодове и зеленчуци бяха коментирани и нужните действия, за да бъде разрешен вносът в Китай на българско мляко, млечни продукти, свинско и птиче месо. Зам.-министър Грудев увери, че България е свободна зона от класическата чума по свинете, и че китайската страна ще получи необходимите документи за това.</p>
<p>
	<strong>И чуждестранните инвеститори против данък &bdquo;Обществено здраве&rdquo;</strong><br />
	<em>в. Новинар</em></p>
<p>
	Четири чуждестранни търговски камари - американската, германската, швейцарската и гръцката, се обявиха против данък &bdquo;Обществено здраве&rdquo;.</p>
<p>
	Те са категорични, че подобен данък ще предизвика срив в индустриите. Опасенията им са, че така ще бъде застрашена и трудовата заетост. Четирите камари напомниха, че данъкът поставя под въпрос инвестиции в размер на над 110 млн. лв. за тази и следващата година.</p>
<p>
	Тази седмица негативните реакции срещу лансирания от здравния министър Петър Москов данък се засилиха. От КТ &bdquo;Подкрепа&rdquo; информираха в писмен вид социалния министър за своите аргументи против идеята.</p>
<p>
	Те обръщат внимание, че подобен закон е бил въведен в Дания, но малко след това е бил премахнат.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
