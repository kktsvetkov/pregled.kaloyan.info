

	<div class="art">
		<div id="article_text" class="s4" itemprop="articleBody">
			
			
			<p>
	<strong>Кредитиране, събуди се!</strong></p>
<p>
	<em>в. Капитал</em></p>
<p>
	Всеки предприемач ще ви каже, че за да са ефективни, парите трябва да работят. Стоят ли на едно място, значи има някакъв проблем. Вече седма година банките в България трупат огромни ресурси от привлечени депозити, които не стигат до бизнеса. Досега за това имаше оправдателни причини - глобалните катаклизми, липсата на апетит за инвестиции от местните предприемачи и проекти, които при относително скъпите кредити да са жизнеспособни, изплащането на задълженията към западноевропейските централи от годините на бума...</p>
<p>
	Сега обаче лихвите са рекордно ниски за страната и практическото отсъствие на капиталов пазар, ако кредитирането не се събуди ще започне да действа като спирачка за плавното възстановяване. Кредитите са смазочното масло на икономиката и й позволяват да се движи по-бързо, по-ефективно и по-мощно. Без тях производството се движи трудно и не се пренася в създаване на нови работни места, вдигане на заплатите и подобрението на жизнения стандарт.</p>
<p>
	<strong>До НДК за 22 млн. лв.</strong></p>
<p>
	<em>в. Капитал</em></p>
<p>
	Седем години след първата си копка големият строеж зад НДК има първия си голям обитател. В &quot;Милениум център&quot; на строителната компания НИКМИ се настаняват централите на Сибанк и ДЗИ. Двете финансови дружества на белгийската банково-застрахователна групa KBC ще платят за престоя си за едно десетилетие там над 22 млн. лв. Първата сделка за комплекса от двете високи сгради с разгърната площ от 130 хил. кв. м е от лятото.</p>
<p>
	Животът между 18-ия и 23-я етаж в една от тях - предната по-малка, ще закипи в средата на 2017 г. За останалите площи още няма толкова подробности, освен че ще има хотелска, офисна, жилищна и търговска част. Сделката с банката е интересна с огромната си цена и е сред топ наемните договори напоследък като площ (над 7400 кв. м).</p>
<p>
	<strong>Защо появата на &quot;Музейко&quot; е революция</strong></p>
<p>
	<em>в. Капитал</em></p>
<p>
	Да предизвикаш земетресение или изригването на вулкан. Да виждаш като ястреб и да скачаш като леопард. Да излетиш в орбита или да оставиш съобщение за бъдещето. Да построиш град, в който има баланс между природа и инфраструктура. Да отглеждаш плодове и зеленчуци. Да управляваш кран или да построиш храм. Детският образователен и научен център &quot;Музейко&quot; кани децата да бъдат откриватели, фермери, учени. Под покрива му е целият свят, поставен под детската лупа. Иновативният музей, който отвори врати за посетители през седмицата, приютява професионалисти, които разбират, слушат децата и говорят на техния език.</p>
<p>
	Има поне три важни причини защо появата на детския образователен център е революция за България. Първо, &quot;Музейко&quot; изобретява и вдъхновява нови начини на учене чрез игра и дава възможност на родители и деца да общуват качествено чрез знанието. Второ, предлага подкрепа на българските учители, които полагат усилия да преподават чрез интерактивни методи, които са близки до децата и начина, по който те усещат света. И трето, прави науката модерна и достъпна, като представя световни и български научни достижения по разбираем и вълнуващ начин и българските учени като интересните и вдъхновяващи хора, каквито те са.</p>
<p>
	<strong>Над 500 нелегални имигранти са задържани при операция на МВР</strong></p>
<p>
	<em>в. Сега</em></p>
<p>
	501 нелегални имигранти са задържани при операция на МВР, прокуратурата и ДАНС, съобщи главният секретар на МВР Георги Костов. Операцията е започнала в четвъртък в 6 ч. сутринта на територията на цялата страна. Отделно от това са арестувани 46 души по подозрения, че са каналджии. Проверявани са хотели, хостели, къщи за гости и дори изоставени имоти, които са били използвани за временен престой на чужденците, обясни главният прокурор Сотир Цацаров.</p>
<p>
	<strong>Експерти: АЕЦ може да работи и след 2050 г.</strong></p>
<p>
	<em>в. Стандарт</em></p>
<p>
	АЕЦ &quot;Козлодуй&quot; вероятно ще може да работи и след 2050 г., смята директорът на Института по ядрени реактори към Руския научен център &quot;Курчатовский институт&quot; Юрий Семченков. По думите му това е възможно не само заради прилаганите в момента мерки за удължаване на живота на V и VI блок, но и заради нови научни разработки и използването на нов вид ядрено гориво от централата от следващото лято. Колко точно ще работят блоковете, зависи най-вече от състоянието на реакторите им.</p>
<p>
	<strong>Корейски експерти ни учат на кораборемонт</strong></p>
<p>
	<em>в. Новинар</em></p>
<p>
	Четирима експерти от Южна Корея пристигат у нас, за да ни запознаят с най-новите решения в корабостроенето и ремонта на плавателни съдове. Азиатските специалисти ще участват заедно със свои колеги от България и Холандия в презентационен форум във Варна. На него ще бъдат обсъдени най-новите високотехнологични и икономически рентабилни решения в областта на корабостроенето.</p>
<p>
	Ще бъдат представени иновативни екологично чисти бои, предназначени за различни плавателни съдове, както и за водни и баластни резервоари, битумни топлоустойчиви бои, епоксидни смоли и грундове, корабно осветление, стабилизатори за яхти и др. Форумът се организира от Българската национална асоциация по корабостроене и кораборемонт (БНАКК).</p>

			<div style="display: block; clear: both; padding-top: 10px;"><i>По статията работи: <a href="znvygb:fivyra.xbyri@vairfgbe.ot" id="worker_creator_email">Свилен Колев</a></i></div>		</div>
	</div>

	<!-- Mobile payment branding -->
	
	
