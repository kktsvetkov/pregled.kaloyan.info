

	<div class="art">
		<div id="article_text" class="s4" itemprop="articleBody">
			
			
			<p>
	<strong>Китайската банка ICBC иска да отпусне заема от 650 млн. евро на БЕХ</strong></p>
<p>
	В. Капитал Daily</p>
<p>
	Китайската индустриална и търговска банка (Industrial and Commercial Bank of China - ICBC) е единствената, която ще бъде допусната да представи обвързваща оферта за предоставянето на заем от 650 млн. евро на Българския енергиен холдинг (БЕХ), въпреки че заявление за участие подадоха 2 банки. В отделен конкурс кандидатите за емисия облигации на БЕХ на същата стойност, които да предоставят и мостово финансиране, бяха 10 пъти повече, но до втория етап, който е подаването на оферти, ще бъдат допуснати 11, казаха за &quot;Капитал Daily&quot; запознати източници. ICBC е една от най-големите банки в света с нетна печалба за 2014 г. 276.286 млрд. юана (43.455 млрд. долара), което е ръст от 4.8% спрямо 2013 г.</p>
<p>
	За да привлече повече кандидати и най-вече да изпълни изискванията на закона, БЕХ удължи срока за подаването на оферти за предоставянето на заема, тъй като до първоначалния срок само 2 банки бяха подали заявление за участие.&nbsp; Холдингът, който е дружество с над 50% държавно участие, обаче беше длъжен по закон да удължи процедурата, тъй като кандидатите са под пет. След като това условие е изпълнено, конкурсът може да продължи и с по-малко участници.</p>
<p>
	<strong>Съдът на ЕС отмени директива за обмен на лични данни между ЕС и САЩ</strong></p>
<p>
	В. Сега</p>
<p>
	Съдът на ЕС обяви за невалидно решението на ЕК за безопасна размяна на лични данни между европейски и американски компании, известно като Safe Harbour. Това стана с решение по делото, заведено от австрийския студент Максимилиан Шремс срещу ирландския комисар по защита на личните данни. Шремс ползва &quot;Фейсбук&quot; от 2008 г. Предоставените от ползвателите на социалната мрежа лични данни изцяло или частично се прехвърлят от ирландското дъщерно дружество на &quot;Фейсбук&quot; върху разположени на територията на САЩ сървъри, където се обработват. Шремс подава жалба до ирландския надзорен орган, тъй като счита, че предвид направените през 2013 г. разкрития от Едуард Сноудън относно дейността на разузнавателните служби на САЩ правото и практиките на САЩ не предоставят достатъчна защита срещу наблюдението от страна на публичните органи на прехвърляните към тази страна данни.</p>
<p>
	Съдът в Люксембург постанови, че въпреки това решение на ЕК националните надзорни органи са длъжни сами да извършат независима проверка дали прехвърлянето на лични данни към трета страна отговаря на въведените с директивата изисквания. Магистратите изтъкват още, че американската &quot;схема за неприкосновеност&quot; прави възможна намесата на американски публични органи и че ЕК сама е установила, че тези органи имат достъп до лични данни на европейци и ги обработват по начин, който е несъвместим с целта на прехвърлянето им.</p>
<p>
	<strong>Социалното ведомство търси шофьори и консултанти за 2.7 млн. лв.</strong></p>
<p>
	В. Сега</p>
<p>
	Безсмислено харчене на европейските пари за безработните и бедните по новата оперативна програма &quot;Развитие на човешките ресурси&quot; е в разгара си. Социалното министерство търси чрез обществена поръчка шофьори, секретарки и др. &quot;технически и експертни лица&quot;, за които ще плати 1.6 млн. лв. с ДДС. С втора обществена поръчка се търсят над 90 експерти, които да консултират и оценяват подадени проекти по програмата от фирми, общини и др. За тях са предвидени още близо 1.1 млн. лв. Във ведомството има отделна дирекция, която се занимава с управлението на оперативната програма и в нея работят 115 души към края на юни. До редакционното приключване на броя от министерството не отговориха защо се обявяват поръчките.</p>
<p>
	В безсмисленото харчене на парите на оперативната програма ще се включи и Министерският съвет чрез Националния съвет за интеграция. Кабинетът ще даде 2 млн. лв. за система за мониторинг, анализ на законодателството за ромите и изпълнението му - чиновниците ще платят на някой да оцени какви нормативни актове са написали и как са ги изпълнили след това.</p>
<p>
	<strong>Конфликтът в Сирия се отразява на зърното</strong></p>
<p>
	В. Стандарт</p>
<p>
	Конфликтът в Сирия се отразява сериозно на търговията със зърнени култури в световен мащаб, казват производители от Добричко. В момента цените на пшеницата са изключително ниски - хлебната е с цена 300-305 лв. за тон, а фуражната - 280-290 лв. за тон. Не по-добро е положението и при другите култури - цената на царевицата е около 290 лв. за тон, а на слънчогледа - 720-730 лв. за тон.</p>
<p>
	Земеделските стопани не очакват да има раздвижване нагоре до края на годината и смятат, че едва през януари-февруари ще се качат цените за зърното на производителите от Европа, в това число и от България. Тези стопани, които имат къде да съхранят стоката си и нямат нужда от свежи пари, ще могат да продадат на по-добра цена, казват земеделци. В момента у нас сделки няма, на двете български големи пристанища - Варна и Бургас, кораби почти не идвали да товарят, нямало и в Констанца, откъдето също голяма част от търговците, изкупуващи от региона, изнасят, казват земеделците.</p>
<p>
	<strong>Учебниците за догодина ще закъснеят</strong></p>
<p>
	В. Новинар</p>
<p>
	Издателите на учебници от 1 до 7 клас са в патова ситуация след приемането на новия закон за предучилищното и училищното образование.&nbsp;Притеснението им е, че няма да могат да изготвят навреме учебните пособия за 2016-2017 учебна година. &bdquo;Срокът на процедурата за внасяне на учебник за допускане на конкурс беше 9 месеца&rdquo;, заяви Владимир Топенчаров от издателската група &bdquo;Анубис - Булвест&rdquo;.</p>
<p>
	По думите му според новия закон тази процедура е удължена до 12 месеца, но все още няма изготвени стандарти и учебни програми. Поради тази причина срокът за пускане на нов учебник по изключение ще бъде скъсен и няма да е в рамките на една календарна година, а колкото време отпусне просветното министерство. Той се опасява, че късите срокове, в които може да се наложи да бъдат подготвени изданията, могат да доведат до грешки и нужда от преработката на учебниците на по-късен етап.</p>
<p>
	<strong>Платиха над 30 млн. лв. на земеделците</strong></p>
<p>
	В. Новинар</p>
<p>
	Общо над 30 млн. лв. изплати фонд &bdquo;Земеделие&rdquo; по Програмата за развитие на селските райони. Разплатените субсидии са за общо 325 проекта по мерките за създаване на стопанства на млади фермери, както и за модернизиране на земеделските стопанства, съобщиха от фонда. Само за последния месец общата стойност на финансите, платени в сектора, възлиза на близо 114 млн. лева за 1333 проекта, допълниха от фонда.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
