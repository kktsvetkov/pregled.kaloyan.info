

	<div class="art">
		<div id="article_text" class="s4" itemprop="articleBody">
			
			
			<p>
	<strong>(Без)работна ръка</strong><br />
	<em>в. Капитал</em></p>
<p>
	&quot;Вие сте ослепителна амбициозна блондинка, с финансово образование, брилянтен английски, висока компютърна грамотност и отлични способности за работа в екип. Не ни звънете. Търсим оксиженист.&quot; Вицът е смешен за всички освен за собственика на цех някъде до Пазарджик, който наистина си търси оксиженист.</p>
<p>
	В същото незавидно положение са много като него. Собственици на складове на едро, които си търсят дистрибутор, а получават стотина кандидатури от идеалните охранители и лични шофьори. Мениджъри на мебелни производства, които ровят за своя човек из куп автобиографии на чистачи и диспечерки. Притежатели на шивашки цехове, готови да назначат всеки, който различава шевна машина от калашник.</p>
<p>
	<strong>Да те оправдаят по &quot;Глава 26&quot;</strong><br />
	<em>в. Капитал</em></p>
<p>
	През седмицата Министерският съвет съобщи, че отпуска 400 хил. лв. на бюджета на прокуратурата, необходими за заплащането на международна комплексна счетоводна експертиза по разследването за източването за КТБ. В прессъобщението на правителството липсваха два важни детайла. Първо - цялата цена на експертизата е 1 млн. лв., и второ - вещите лица ще работят по нея половин година &ndash; до пролетта на 2016 г.</p>
<p>
	Казано по друг начин - започналото с гръм и трясък разследване за източването на банката ще може да влезе в съда най-рано през април-май. И това е оптимистичният сценарий, защото, след като вещите лица предоставят заключенията си, разследващите тепърва ще трябва да се запознават с тях и да прецизират обвиненията, да преценят дали не трябва да се разследва отново и т.н.</p>
<p>
	<strong>Лоши заеми за вас, добри за нас</strong><br />
	<em>в. Капитал</em></p>
<p>
	Само в рамките на 2014 г. делът на необслужваните кредити в румънската банкова система се свива от над 20% до под 14% . Не, причината не е, че икономиката се е съживила чак толкова, а малко натиск от страна на централната банка да се разчистят провизираните лоши заеми. Или както обяснява бившият заместник-управител на румънската централна банка Кристиан Попа: &quot;Никой банкер не обича да продава лоши кредити, защото това означава да признае грешките си.&quot;</p>
<p>
	Това явно важи и за българските банкери и при липсата на тласък от страна на БНБ продажбите на лоши кредити досега не са честа практика и нивото им остава около 18%. Все по-често обаче започват да се появяват и по-големи сделки, макар и вероятно поради страх да не би това да се приеме за признак за слабост, за тях се говори под секрет. В масовия случай обаче банките все още предпочитат счетоводните еквилибристики пред това да признаят грешките си и да понесат загуби, неизбежни при подобна транзакция. Затова и по-често се случва просто изваждане на портфейли извън баланса чрез продажби на специално създадени дружества, финансирани от банката майка, а дори и понякога заобиколно от самата банка.</p>
<p>
	<strong>Емигрантите са внесли повече пари у нас отколкото инвеститорите</strong><br />
	<em>в. Сега</em></p>
<p>
	Българските емигранти са внесли у нас повече пари от чуждестранните инвеститори през август. Това сочат оповестените вчера данни на БНБ. От преводи на гурбетчиите през месеца са постъпили 62.1 млн. евро. Чуждите инвестиции са едва 46.9 млн. евро.</p>
<p>
	От началото на годината до края на август изпратените от емигранти пари са 567 млн. евро, или над 1.1 млрд. лв. Те са повече с 1 млн. евро в сравнение със същия период на миналата година. Парите, които българите, работещи в чужбина, вкарват в страната, всъщност са доста повече от отчитаната от БНБ статистика, тъй като в нея не се включват донесените пари в брой.</p>
<p>
	<strong>Над 500 000 семейства ще кандидатстват наново за детски</strong><br />
	<em>в. Сега</em></p>
<p>
	Социалното министерство ще накара всички над 500 хил. семейства, които получават детски, да подават наново документи пред социалните, за да докажат, че имат право на парите. Става дума за семейства, които получават добавките отпреди 28 юли тази година. Тогава влязоха в сила нови правила в Закона за социално подпомагане.</p>
<p>
	За да тушират хаоса, от социалното министерство ще направят график за приемане на новите декларации. От ведомството са категорични, че няма да допуснат прекъсване на семейните помощи за деца.</p>
<p>
	<strong>Чакаме одобрение от Брюксел за ценови таван за US тецовете</strong><br />
	<em>в. Стандарт</em></p>
<p>
	Българското правителство очаква Европейската комисия да признае държавна помощ по дългосрочните договори за изкупуване на електроенергията от т. нар. американски ТЕЦ &quot;Ей И Ес Гълъбово&quot; и &quot;КонтурГлобал Марица Изток 3&quot;, както и с производителите на ток от възобновяема енергия. На тази база ще бъдат предприети действия за промяна в договорите с цел да се понижат цените на тока за бита и бизнеса, съобщи Mediapool.</p>
<p>
	Прогнозата е до края на годината енергийният регулатор да получи отговор на внесената от него миналото лято в Европейската комисия жалба, че договорите с двете централи, както и с производителите на ток от възобновяема енергия, са неправомерна държавна помощ. Според представители на управляващите, има индикации, че решението на ЕК по отношение на американските централи ще е положително и то най-вече в частта за определената им норма на възвращаемост на капитала, която била с 12-13 на сто по-висока от нормалните за пазара 12-13.</p>
<p>
	<strong>Поляци инвестират в завод за пчелен мед</strong><br />
	<em>в. Стандарт</em></p>
<p>
	Полската компания &quot;Корпо М фууд&quot; иска да инвестира 8 млн. евро в предприятие за преработка на пчелен мед в Сливен. Това обяви бизнесменът Пьотър Рогалски. Предприятието ще осигури работа на 100-150 души, а продукцията му ще се изнася основно в чужбина. &quot;Основна част от предприятието ще бъде модерна лаборатория за изследване на меда. Подобни лаборатории има само в Германия&quot;, заяви българският бизнесмен Владимир Русев, който е председател на Полско-българската търговска камара във Варшава и е управител на фирма за изкупуване, търговия и преработка на мед.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
