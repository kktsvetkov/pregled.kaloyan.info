

	<div class="art">
		<div id="article_text" class="s4" itemprop="articleBody">
			
			
			<p>
	<strong>Строителството на новия лъч на метрото започва през пролетта</strong><br />
	<em>в. Капитал Daily</em></p>
<p>
	Строителството на третия метродиаметър, който ще свързва кварталите &quot;Горна баня&quot; и &quot;Левски&quot;, ще започне през пролетта. Договорите за четирите позиции от обявения от &quot;Метрополитен&quot; търг за изграждането на централната част на линията вече са подписани, като трябва да се извършат някои довършителни работи по регулационните планове. Това съобщи главният архитект на София Петър Диков в презентация по време на Осмата национална конференция по пътища с международно участие, която се проведе миналата седмица в Несебър.</p>
<p>
	В петък от публичната &quot;Трейс груп холд&quot; също обявиха в съобщение до Българската фондова борса (БФБ), че на 28 септември са подписали договора за изпълнение на единия от участъците на новия метродиаметър, който ще се строи с финансиране от програма &quot;Транспорт&quot; 2014 &ndash; 2020 и местно съфинансиране. За момента сключването на договорите не е отразено на интернет страниците на Агенцията по обществени поръчки и на възложителя &quot;Метрополитен&quot;.</p>
<p>
	<strong>Разходите на &quot;Южен поток България&quot; растат през 2014 г.</strong><br />
	<em>в. Капитал Daily</em></p>
<p>
	Дружеството &quot;Южен поток България&quot;, което беше създадено за изграждането на газопровода на българска територия, продължава да развива дейност, въпреки че проектът беше спрян неофициално от руския президент Владимир Путин още в края на миналата година. От финансовия отчет на дружеството за 2014 г., подаден за вписване в Търговския регистър, се вижда, че втора година поред то прави по 4-5 млн. лв. разход, а оттам и аналогична загуба. За миналата година числата дори са малко по-високи - минусът е 4.76 млн. лв. Рязко се вдигат и разходите за придобиване на активи - те са 40 млн. лв. за 2014 г. при 13 млн. лв. година по-рано.</p>
<p>
	<strong>50% от временно наетите с бюджетни пари пак стават безработни</strong><br />
	<em>в. Сега</em></p>
<p>
	Парите от държавния бюджет за създаване на временна заетост се харчат неефективно. Половината от хората, участвали в държавни програми и мерки, не успяват да си намерят работа след приключването им. Програмите и мерките са по-ефективни при младежите, а най-неефективни са за хората над 50 години.</p>
<p>
	Това показва първата официална оценка на субсидираната заетост, направена по поръчка на социалното министерство. Представителното проучване е правено сред безработни и работодатели, които са участвали в субсидирана заетост. В последните години държавата заделя годишно около 73 млн. лв. по националния план за заетостта. Между 2003 и 2011 г. бюджетът е похарчил 1.461 млрд. лв. за осигуряване на работни места и за повишаване на заетостта в страната със средно 2.3% за деветте години. Това означава, че работещите са се увеличили с малко над 52 хил. за периода. За сравнение - само през 2011 г. по националния план са обхванати около 45 хил. души.</p>
<p>
	<strong>Отоплението на газ ще поевтинее с близо 200 лева за този сезон</strong><br />
	<em>в. Сега</em></p>
<p>
	Отоплението с природен газ ще е най-евтино през предстоящата зима. От началото на октомври цената на горивото се понижи с 8.2 стотинки за киловатчас. Така сметките на газифицираните потребители ще са с около 180 лева по-ниски спрямо миналия отоплителен сезон, показват изчисления на газовите компании у нас за апартамент от 75 кв. метра, обитаван от 3-членно семейство. Разходът на такова семейство ще е общо около 550 лева. В тази сума са включени и разходите за ползване на топла вода и готвене на газ.</p>
<p>
	<strong>Завод &quot;Батерия&quot; се продава на промоция в интернет</strong><br />
	<em>в. Сега</em></p>
<p>
	Славният някога завод за батерии в Никопол си търси нов собственик чрез сайт за обяви, на който се предлагат всякакви стоки - от маратонки и телевизори до коли, от билети за концерти до недвижими имоти. Обявата за &quot;Батерия&quot;, публикувана от OLX.bg, е означена като &quot;Промо&quot;. В нея пише, че се продава за 980 000 евро производствено предприятие за химически материали, което има и лиценз за производство на батерии. В графата &quot;особености&quot; са изброени: асансьор, действащ бизнес, гараж, лизинг, паркинг.</p>
<p>
	Обявата е реална и е пусната и в други сайтове, са потвърдили от фирмата собственик на завода пред Money.bg - Max Power. И преди две години имаше опит за продажба на &quot;Батерия&quot;. Тогава бе публикувана обява във &quot;Файненшъл таймс&quot;, а исканата цена бе 1.1 млн. долара.</p>
<p>
	<strong>Цената на застраховката за шофьори скача до 10%</strong><br />
	<em>в. Стандарт</em></p>
<p>
	Ръст на цената на застраховката &quot;Гражданска отговорност&quot; с 30% е невъзможен според изпълнителния директор на &quot;Бул Инс&quot; Стоян Проданов. Пред &quot;Стандарт&quot; той заяви, че &quot;По-скоро ще видим нормалното увеличение, което се наблюдава през последните години - с около 5 до 10 на сто&quot;. Това се дължи на изключителната конкурентна среда на застрахователния бизнес и ниската покупателна способност на населението.</p>
<p>
	Спекулациите за поскъпване на &quot;Гражданската отговорност&quot; бяха продиктувани от новия кодекс за застраховането, който предстои да бъде разгледан на първо четене в парламента. В него се предвижда компаниите да покриват щети по полиците &quot;Гражданска отговорност&quot; на шофьорите в размер до 10 млн. лв. без значение колко са пострадалите хора при катастрофа. В момента отговорността им е до 10 млн. лв., ако има няколко пострадали, а при един наранен човек е до 2 млн. лв. Освен това компаниите ще плащат обезщетение по полиците &quot;Гражданска отговорност&quot; за повече рискове.</p>
<p>
	<strong>София втори най-евтин град за уикенд туризъм</strong><br />
	<em>в. Стандарт</em></p>
<p>
	София е вторият най-евтин град в света за уикенд туризъм. Това посочва изследване на финансовия гигант UBS. Калкулацията е направена сред британските туристи, като в нея не влизат самолетните билети. 198 паунда (526 лева) стигат, за да отидете с приятел/приятелка в първокласен хотел с включени хранения, да наемете кола, както и да направите няколко други харчения в българската столица.</p>
<p>
	София е вторият най-евтин град в Европа по този показател, като заема същото място и в света заедно с Бомбай (Индия). Първото място е за Букурещ. За споменатия пакет двама туристи биха платили в румънската столица едва 172 паунда.</p>
<p>
	<strong>Харчим 7 стотака за ски</strong><br />
	<em>в. Новинар</em></p>
<p>
	Около 7 стотака пригответе, ако искате да се сдобиете с чисто нови ски за зимата.</p>
<p>
	Любителите на зимните спортове вече се оглеждат за изгодни оферти преди да е започнал сезонът. Въпреки че търсят ски оборудването отсега, цените остават солени, показа проверка на &bdquo;Новинар&rdquo;.</p>
<p>
	Заради скъпите оферти много хора се насочват към оборудване втора ръка. За сравнение новите маркови ски с автомати вървят между 470 и 1000 лв., а ако ги купите на старо ще ви вземат около 270 &ndash; 300 лв. Обувки second hand пък може да намерите на цената на нови очила за 90 лв.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
