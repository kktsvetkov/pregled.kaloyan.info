

	<div class="art">
		<div id="article_text" class="s4" itemprop="articleBody">
			
			
			<p>
	<strong>Никой не иска да даде голям кредит на БЕХ без държавна гаранция</strong><br />
	<em>в. Капитал Daily</em></p>
<p>
	Опитът на Българския енергиен холдинг (БЕХ) да намери заем от 650 млн. евро или да емитира облигации на същата стойност е пред временен провал. До изтичането на крайния срок за оферти - 26 октомври, нито една банка не е пожелала да отпусне кредит, а два кандидата са внесли оферти, в които обаче се настоява за държавна гаранция. Намерение за участие бяха заявили 12 финансови групи за облигациите, а една банка искаше да отпусне заем.</p>
<p>
	Причините за слабия интерес са няколко - но основната е, че държавният холдинг, а и цялата енергетика, е в лошо финансово състояние. БЕХ отчете 274 млн. лв. загуба на консолидирано ниво за 2014 г., а НЕК е на практика в колапс, тъй като регулаторът му налага вече няколко години да работи на загуба. Сред другите основания за слабия интерес е, че сроковете са били къси и някои кандидати не са успели да довършат финансовото си проучване, както и това, че Централна и Източна Европа в момента не са в центъра на инвеститорския интерес.</p>
<p>
	<strong>Икономическото министерство e срещу данък &quot;вредни храни&quot;</strong><br />
	<em>в. Капитал Daily</em></p>
<p>
	Двама от министрите на Реформаторския блок са на път да застанат един срещу друг. Владимир Каролев, съветник на икономическия министър Божидар Лукарски, се обяви от името на ведомството срещу анонсирания от здравния министър Петър Москов законопроект за въвеждане на данък обществено здраве.</p>
<p>
	Каролев обяви, че министерството е разбрало за проекта от медиите, не са информирани по друг начин и че са поискали с писмо да бъдат включени в работна група за оценка на въздействието от прилагането на закона, но до момента нямат отговор.</p>
<p>
	&quot;Калпав закон&quot;</p>
<p>
	&quot;Калпав закон, с бакалски сметки, вреден от всякаква гледна точна, вреден за икономиката на страната, загубата от данъчни приходи и ДДС ще бъде голяма, ще се разрази много сериозен паралелен внос на храни. Малките производители и преработватели ще фалират&quot;, коментира Каролев на пресконференция на асоциациите на хранителната индустрия, като изрично упомена, че го прави от името на министерството. Той допълни, че ведомството не е убедено в ефекта от закона от здравна гледна точка, но ще има ясни икономически дефекти.</p>
<p>
	<strong>&quot;Заложниците&quot; в &quot;Арена Армеец&quot; съдят държавата за незаконен арест</strong><br />
	<em>в. Сега</em></p>
<p>
	Безпрецедентният хаос при приемането на изборните протоколи и бюлетини в Общинската избирателна комисия (ОИК) в София, който направи над 5000 души &quot;заложници&quot; в продължение на две денонощия, ще повлече вълна от жалби и искови молби срещу държавата.</p>
<p>
	119 членове на секционни избирателни комисии (СИК) вече са се оплакали в прокуратурата, че са били незаконно задържани в столичната спортна зала &quot;Арена Армеец&quot;, съобщиха от държавното обвинение. Те са били заключени там часове наред, а заради нечовешките условия по предаване на чувалите с бюлетини към залата непрекъснато хвърчаха линейки. 117 души бяха прегледани от медицински екипи, 12 души бяха приети в болница. Заключените писаха апели за помощ по прозорците и се оплакваха, че нямат възможност да излязат. Централната избирателна комисия (ЦИК) се опита да тушира проблема, като изпрати смешните 50 походни легла в залата и храна, за която хората разказват, че се редили дълго на опашка.</p>
<p>
	<strong>Реформите в здравния сектор тръгват най-рано от 1 април</strong><br />
	<em>в. Сега</em></p>
<p>
	Заявените от здравния министър Петър Москов промени във финансирането на лечението ще започнат най-рано от 1 април, а не от началото на годината, както се очакваше. В проектозакона за бюджета на здравната каса за 2016 г. не са отразени нито разделянето на пакета лечение на основен и допълнителен, нито обещаните индивидуални пакети за всеки пациент в доболничната помощ, нито финансирането на болниците през здравна карта.</p>
<p>
	В проекта отново присъстват предизвикващите от години недоволство лимити - и в доболничната, и в болничната помощ. В самия закон е записано и че те остават в този си вид до 1 април 2016 г. За тогава е отложено и подписването на националния рамков договор, отново с промяна в закона. В момента НРД се подписва в края на декември. Идеята е сега да се гласува условен бюджет от правителството и парламента, като през първите три месеца на годината се работи по старите правила и системата се финансира на исторически принцип, обясни пред Медиапул представителят на БСК в надзора на здравната каса Григор Димитров. След 1 април ще има нов бюджет, в който вече ще фигурират и реформите, замислени от министър Петър Москов. Това ще стане с вътрешно преразпределение в бюджета на НЗОК от надзорния съвет, който има право да пренасочва средства между отделните пера.</p>
<p>
	<strong>Купуват влакове с пари от Летище София</strong><br />
	<em>в. Стандарт</em></p>
<p>
	Бъдещето на БДЖ зависи от отдаването на концесия на Летище София, обясниха за &quot;Стандарт&quot; от транспортното министерство. В проекта на бюджета за 2016 г. е записано, че се очакват приходи в хазната от еднократно концесионно плащане в размер на 600 млн. лв. През 2016 г. се предвижда да се проведе концесионна процедура и да се сключи договор за предоставяне на концесия на Летище София. Заплащането на еднократно концесионно плащане от страна на кандидата, определен за концесионер, ще бъде условие за влизане в сила на концесионния договор. Целта е чрез провеждането на явна процедура Летище София да бъде отдадено на концесия, с приходите от която да се стабилизира БДЖ, като се закупи нов подвижен състав, обясниха от министерството на Ивайло Московски. Сумата от 600 млн. лв. е ориентировъчна и е записана в отделен текст след уговорка между министрите на транспорта и на финансите с цел при получаването й тя да не влезе в Сребърния фонд, а да се използва целево само за оздравяване на БДЖ, обясниха от транспортното министерство.</p>
<p>
	<strong>Хазната губи 450 млн. от данъчни облекчения</strong><br />
	<em>в. Стандарт</em></p>
<p>
	450 млн. лв. е загубила хазната през 2014 г. заради съществуващите данъчни облекчения. Това се посочва в доклад за данъчните разходи, изготвен от Министерството на финансите. Данъчните разходи всъщност са приходи, които хазната губи, заради различни преференции като например по-ниски данъчни ставки, данъчни ваканции, ускорена амортизация, пренасяне на данъчни загуби и други. За 2014 г. в България са установени 41 броя данъчни разходи. Но само за 24 от тях има достатъчно информация за да бъде определена стойността им. От тези 24 преференции хазната е загубила 450,6 млн. лв., което е 0,55% от БВП, и 1,96% от всички данъчни приходи. За сравнение, загубите в хазната варират от 0,74% от БВП за Германия, 2% за Холандия и 4,9% за Полша, до 12,8% за Великобритания. Има страни, в които данъчните разходи достигат до 380 броя. Това се дължи на факта, че у нас се използва подхода на ниски данъци, с които се облага по-широка база, докато в страните с високи данъци има по-големи облекчения.</p>
<p>
	<strong>Митниците ще стопанисват граничните пунктове</strong><br />
	<em>в. Новинар</em></p>
<p>
	Митниците поемат стопанисването на граничните пунктове от областните управи. Това обяви пред медиите Ваньо Танов. В момента се назначават над 80 служители, които да поддържат чистотата край браздата. Танов разкри, че е направен отчет за разходите за една година, но не разкри каква сума е поискана.</p>
<p>
	Той коментира, че към момента има преизпълнение на плана за приходите с 220 млн. лв., съобщи БНР. Танов призна, че не е запознат с предложението за 5-процентно увеличение на заплатите на митничарите.</p>
<p>
	&quot;Този въпрос не е обсъждан въобще, по принцип не знам какво е крайното решение, а и всичко зависи какви ще бъдат приходите&quot;, коментира той. Шефът на агенция &quot;Митници&quot; присъства на вчерашното правителствено заседание, където беше прието да се отпуснат 200 000 лв. за закупуването на екипировки на граничарите.</p>
<p>
	<strong>Разрешиха къмпингуването в Карадере</strong><br />
	<em>в. Новинар</em></p>
<p>
	Къмпингуването в местността Карадере вече е разрешено. Варненският административен съд разпореди забраната, наложена от Община Бяла, да падне, съобщиха от българската фондация &quot;Биоразнообразие&quot;.</p>
<p>
	Ограничаването на възможностите за почивка беше предвидено в наредба на Община Бяла, в която се забраняваше поставянето на каравани, кемпери и палатки извън туристическите обекти. Общинските служители бяха определили и глоби за нарушителите между 100 и 500 лева.</p>
<p>
	Аргументът на местната власт беше, че по този начин ще се опази чистотата по плажовете.</p>
<p>
	От инициативата &bdquo;Да спасим Карадере&rdquo; уточняват, че именно хората, които къмпингуват в тази красива местност, са най-добрите стопани на природата. Периодично организират почистване и други дейности за съхраняване на дюните.</p>
<p>
	<strong>Тръгва онлайн борса за международни сделки</strong><br />
	<em>в. Новинар</em></p>
<p>
	Онлайн борса, чрез която ще могат да се осъществяват сделки между различни страни, ще стартира от 1 ноември, съобщиха от Българската търговско-промишлена палата (БТПП). Борсата ще работи 24 часа по 365 дни в годината.</p>
<p>
	Първоначално в платформата ще бъдат включени около 216 000 компании от 6 държави, като българските фирми, членове на БТПП, ще имат възможност да се присъединят до Нова година, обясниха за &quot;Новинар&quot; експерти от палатата. Те допълниха, че е необходимо време за листването в системата за родните дружества, тъй като трябва да се изчистят техническите детайли.</p>
<p>
	Чрез платформата българските фирми ще могат да създават търговски партньорства с компании от цял свят, да финализират преговори и да сключват сделки онлайн.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
