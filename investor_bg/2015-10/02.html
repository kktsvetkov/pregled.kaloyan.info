

	<div class="art">
		<div id="article_text" class="s4" itemprop="articleBody">
			
			
			<p>
	<strong>Командирът на Военно-въздушните сили хвърли оставка и я оттегли</strong><br />
	<em>в. Капитал Daily</em></p>
<p>
	Командващият на Военно-въздушните сили ген.-майор Румен Радев днес е подал рапорт за напускане. От министерство на отбраната потвърдиха информацията за оставката на генерала официално. Няколко часа по-късно стана ясно обаче, че той е оттеглил рапорта си след спешен разговор с премиера Бойко Борисов.</p>
<p>
	Военният министър Николай Ненчев, който е пряк началник на Радев, пък в момента е на няколкодневно посещение в Алжир. Така той пропусна не само да изслуша командира на ВВС и да предотврати ескалацията на проблема, но и да вземе участие в гласуването на плана за организационното изграждане на армията до 2020 г., който е най-важния стратегически документ за въоръжените сили за следващите пет години.</p>
<p>
	<strong>Добре дошли в столицата на велосипедите</strong><br />
	<em>в. Капитал Daily</em></p>
<p>
	На картата на българската велосипедна индустрия, която годишно произвежда около 1 млн.&nbsp; велосипеда, има столица и тя се нарича Пловдив. Тук с велосипедно производство се занимават над 1500 работници, произвеждайки около 2/3 от всички български колела - общо около 600 хил. Много или малко е това? Страната ни е четвъртата производствена сила в Европа в тази индустрия и мнозина германци, холандци, белгийци и французи въртят педалите на български колелета.</p>
<p>
	Що се отнася до българите - нацията ни е на 28-мо място по покупка на велосипеди в Европа. И всеки трети от четирима български велосипедисти също е седнал удобно върху седалка на колело, произведено в Пловдив и продадено на вътрешния пазар.</p>
<p>
	<strong>Близо 43 хил. кандидати атакуват кметската власт</strong><br />
	<em>в. Сега</em></p>
<p>
	42 702 кандидати са се регистрирали за предстоящите местни избори в 265-те общини на България, съобщи говорителят на ЦИК Камелия Нейкова. От тях 1606 са желаещите да станат кмет на община, 10 072 - на кметство, 636 - на район, а 35 771 са участниците в общинските листи. На места претендентите за кмет присъстват и в списъка за съветници.</p>
<p>
	В резултат от активността на сънародниците ни в Западна Европа, Америка и др. референдум за електронното гласуване на 25 октомври ще има в десет нови града по света, в които на миналите парламентарни избори не е гласувано, допълни членът на ЦИК Цветозар Томов.</p>
<p>
	<strong>Пенсиите ще се увеличат с 2.6% догодина</strong><br />
	<em>в. Сега</em></p>
<p>
	Според прогнозните данни от 1 юли догодина пенсиите ще се индексират с 2.6% по швейцарското правило. Така средната пенсия ще се увеличи на 332 лв. от сегашните 320 лв. Това съобщи управителят на Националния осигурителен институт Бисер Петков пред БНР. За сравнение тази година парите на възрастните бяха индексирани с 1.9%.</p>
<p>
	Според приетите промени в Кодекса за социално осигуряване догодина ще е последната, в която пенсиите ще се преизчисляват по швейцарското правило. От 2017 г. трябва да започне увеличаване на тежестта на година стаж на всеки възрастен, което да доведе до по-значително увеличаване на пенсиите. От тази стъпка НОИ очаква в следващите десет години новите пенсии да са с 36% по-високи от сегашните.</p>
<p>
	<strong>Първи сме по просрочени заеми</strong><br />
	<em>в. Стандарт</em></p>
<p>
	България е в челните позиции в класацията за просрочване на кредитите на домакинствата, сметнати спрямо броя на населението. Със същия процент като нас - 27,4%, е Кипър, а Румъния се нарежда веднага след нас с 27%. Единствено Гърция е пред всички останали с 33,9%.</p>
<p>
	Данните бяха огласени на старта на обществената инициатива &quot;Вземай кредити разумно&quot;, която стартира на 1 октомври по инициатива на международнaта организация Microfinance Centre, обединяваща 104 институции в Европа и Азия.</p>
<p>
	<strong>Половината туризъм в сивия сектор</strong><br />
	<em>в. Стандарт</em></p>
<p>
	Туризмът е един от секторите с най-висок дял на сива икономика - над 50%. Това заяви в Бургас, а по-късно и във Варна министърът на туризма Николина Ангелкова. В двата морски града се проведоха дискусии на тема &quot;Икономика на светло за по-добро бъдеще&quot;, организирани от Конфедерацията на работодателите и индустриалците в България (КРИБ) и КНСБ. Министерството на туризма вече е предприело мерки за борба със сивите практики в бранша, част от които е наредбата за туристическата информация, посочи Ангелкова.</p>
<p>
	При акция &quot;таен клиент&quot; през лятото е установено, че хотели, които отчитат една трета заетост, на практика нямат и едно свободно място. По време на дискусиите хотелиери поискаха догодина да бъде увеличен бюджетът за реклама на родните курорти у нас и в чужбина. Финансовият министър Владислав Горанов, който бе сред участниците, обеща повече пари, но призова за по-добре насочена реклама и за повишаване на качеството на туристическия продукт.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
