

	<div class="art">
		<div id="article_text" class="s4" itemprop="articleBody">
			
			
			<p>
	<strong>&quot;Струма&quot; до Благоевград е почти готова, но поскъпна пак</strong></p>
<p>
	В. Капитал Daily</p>
<p>
	Отсечката на &quot;Струма&quot; между Дупница и Благоевград ще бъде завършена в края на октомври. Но както всички други последни магистрални проекти, ще е по-скъпа от очакваното и от договореното със строителите. Последното вдигане на стойността е с 1 млн. лв. И е по вече класическата форсмажорна схема - влага. Тези допълнителни пари се плащат от българските и европейските данъкоплатци и за &quot;Тракия&quot;, &quot;Марица&quot; и &quot;Струма&quot; вече доближават 90 млн. лв.</p>
<p>
	Сегашното поскъпване на &quot;Струма&quot; е за близо 1 млн. лв. без ДДС и е заради свлечен насип на 322 километър. Преди два месеца цената на отсечката се увеличи с други 2.55 млн. лв., обяснени с укрепване на активирани свлачища на км 325. Това става ясно от регистъра на обществените поръчки. Допълнителните дейности са възложени без търг на изпълнителите на отсечката Дупница &ndash; Благоевград. Трийсет и седем километровият участък се изгражда от &quot;ГБС - инфраструктурно строителство&quot; и &quot;Пътстрой 92&quot; (част от групата на &quot;Геотехмин&quot;). Обединението беше с водещ партньор италианската Impresa, но тя е обявена в несъстоятелност и строителните дейности се изпълняват изключително от българските компании. Цената на отсечката е 289.9 млн. лв.</p>
<p>
	<strong>15 години SOFIX: Спомен за доброто борсово време</strong></p>
<p>
	В. Капитал Daily</p>
<p>
	Съвременната фондова борса в България води началото си от 1997 г., когато получава лиценз от Държавната комисия по ценните книжа и фондовите борси (сега КФН). За всички, които се интересуват от пазарите или поне малко са чували за тях - българското олицетворение е SOFIX - най-стария и известен индекс, който днес навършва 15 години. За този период индикаторът, а и борсата преминаха през редица възходи и падения - инвестиционният бум, започнал през 2004-2005 г., доведе на борсата много нови компании и инвеститори, както и хора, които просто видяха шанс за бърза печалба. Сривът от 2008-2009 г. (86% от върха до дъното) обаче даде началото на години на спадове и в момента SOFIX е на нивата си отпреди 12 години, но доста над началната си стойност.</p>
<p>
	Ниските обороти, символичната ликвидност, твърде големите пазарни спредове и липсата на достатъчно качествени компании са само част от причините. Не може да се подмине и влиянието на недостатъчно конкурентната икономика, политическата несигурност и противоречивите законови и регулаторни промени, които имат отношение към капиталовия пазар. В SOFIX попадат най-ликвидните компании на борсата, като в момента те са 15. Дружествата трябва да имат капитализация от поне 50 млн. лв. и не по-малко от 500 акционери.</p>
<p>
	<strong>Над 21 хиляди нелегално влезли чужденци са заловени за 9 месеца</strong></p>
<p>
	В. Сега</p>
<p>
	21 743 чужденци, влезли незаконно в страната, са били заловени от МВР от началото на годината. Това сочат данните на полицията за периода 1 януари - 1 октомври, предоставени на &quot;Сега&quot;. Над 7 хил. са хванати чак във вътрешността на страната, което означава, че са минали безпрепятствено през браздата. Въпреки че има 30-километрова ограда по границата, по-голямата част от арестуваните са задържани на зелена граница - 5348 души. МВР брои за нарушители и 2513 души, които са се явили на граничните пунктове, очевидно с идеята да искат статут на бежанци.<br />
	Въпреки очевидните пробойни в охраната вътрешното министерство твърди, че те не се дължат на технически проблеми. Само за денонощие миналата седмица влязоха над 150 души, вчера други 23 бяха спипани близо до Капитан Андреево. Това обаче едва ли е окончателната информация, тъй като граничната полиция съобщава за заловените със закъснение.</p>
<p>
	<strong>България е сред първите 5 страни в ЕС по евтин природен газ</strong></p>
<p>
	В. Сега</p>
<p>
	Въпреки изявленията на премиера Бойко Борисов, че българите плащат прескъпо за природен газ, данните на Евростат разкриват съвсем различна картина. За първото полугодие България е в петорката страни в ЕС с най-ниски цени на природния газ за бита. Синьото гориво е по-евтино само в Румъния, Литва и Естония - държави или със собствен добив, или в изключителна близост до руските находища. В Унгария също е по-евтино, отколкото у нас, но това е само защото в края на 2014 г. бе подписано споразумение за актуализация на цените във връзка с евентуалния бъдещ газопровод &quot;Турски поток&quot;.</p>
<p>
	В момента битовите потребители в България плащат по 0.048 евро за киловатчас енергия от природен газ. По-скъпо от нас например плащат в Гърция (0.068 евро) и Италия (0.077 евро). Най-скъпо плащат в Португалия и Дания, които са поставени на второ и трето място в изследването на Евростат. Първенецът по скъпотия е Швеция, където плащат за природен газ по 0.13 евро за киловатчас.</p>
<p>
	<strong>Офшорки ще се наказват на хартия за облаги от престъпления</strong></p>
<p>
	В. Сега</p>
<p>
	Юридически лица със седалище извън страната ще подлежат на имуществена санкция от българските власти, ако са се облагодетелствали от престъпления, извършени на наша земя. Това решиха депутатите с промени в Закона за административните нарушения и наказания (ЗАНН), гласувани малко преди да излязат в импровизираната си предизборна ваканция. Досега под ударите на този закон попадаха само наши фирми и неправителствени сдружения. Производството срещу чужденците ще се образува по мотивирано предложение на прокуратурата до Софийския градски съд. Не е ясно обаче как наказанието ще се налага, като се има предвид, че измамите се вършат почти винаги посредством офшорки.</p>
<p>
	<strong>Бизнесът иска 10 млн. за реклама на туризма</strong></p>
<p>
	В. Стандарт</p>
<p>
	Поне 10 млн. лв. трябва да бъде националният бюджет за реклама на туризма. Това каза Калин Драганов от УС на Асоциацията на българските туроператори и туристическите агенти по време на третата среща на членовете на АБТТА с местните власти. Трябва максимална промоция на страната ни в чужбина. Защото въпреки новите хотели, обучените екскурзоводи и качествения транспорт, ние не сме познати като дестинация, обясни Драганов.</p>
<p>
	Големите чужди туроператори ни включват в каталога си за година-две, а след това поради липса на интерес от туристите, отпадаме. А тези, които дойдат, остават изключително доволни. Изгубихме и два европроекта за реклама за близо 5 млн. лв., които биха довели до повече гости и по-добри резултати. Министерството на туризма трябва да вложи повече усилия за презентирането на България като изключително интересна дестинация за културен туризъм, каза Драганов. И допълни, че посещенията на културните обекти през последните година-две са скочили до 10 пъти, предимно заради интереса на българските гости. За годината се очаква туризмът да има спад от 6-7%. Но прогнозите за зимния сезон са добри.</p>
<p>
	<strong>Испания иска да купува миди от Созопол</strong></p>
<p>
	В. Новинар</p>
<p>
	Испания и Италия имат интерес да купуват миди от Созопол, съобщиха за &quot;Новинар&quot; от ферма в морския град. В момента предприемачите се договарят за условията по евентуална бъдеща сделка. На вътрешния пазар консумацията на морските деликатеси също се е увеличила, но голямата конкуренция е сринала цените. &quot;Търсенето е скочило два пъти, а предлагането - десет пъти&quot;, обясни Стамат Стаматов от мидена ферма в Черноморец.<br />
	От стопанствата за миди по морето бяха единодушни, че стойността на продукцията им се е понижила значително. И ако минали години килограм почистени черни миди на едро е вървял над 3 лв., в момента цената е паднала до 80 стотинки.</p>
<p>
	В същото време добивите в някои мидени ферми са паднали значително заради неблагоприятните климатични условия. В Созопол например те са с 30 на сто по-ниски. Експертите обаче бяха категорични, че прогнози трудно могат да се направят, тъй като добивите са относителни и могат да се променят заради силен вятър или прекалено топла вода.</p>
<p>
	<strong>Преди идването на зимата: Дървата свършиха, пускат парното</strong></p>
<p>
	В. Новинар</p>
<p>
	Преди идването на зимата дървата по борсите са дефицит, а в София имат готовност да пуснат парното от вторник. Хората, които се отопляват на дърва, щурмуват строителните борси още от миналия уикенд. Намирането на материала за огрев обаче се оказа мисия невъзможна в София и Варна, показа проверка на &quot;Новинар&quot;. В столицата количеството е малко, а във Варненско изобщо няма.&nbsp;На една от най-големите строителни борси в София има смес от дъб и акация за 75 лв. кубика, но се продават в ограничени количества. &quot;Имаме страшно много заявки, в същото време проблем с намирането&quot;, уточниха търговците. Заради дефицита не дават повече от 6 кубика на заявка.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
