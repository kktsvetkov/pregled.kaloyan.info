

	<div class="art">
		<div id="article_text" class="s4" itemprop="articleBody">
			
			
			<p>
	<strong>&quot;Теленор&quot; търси банка</strong></p>
<p>
	<em>в-к &bdquo;Капитал&ldquo;</em></p>
<p>
	Според източниците на Capital операторът има намерение да придобие финансова институция, не задължително банка, и ако е такава - тя ще е малка. Проектът обаче е в съвсем първоначална фаза, избран обект на евентуалната сделка няма, да не говорим за оценки или заявление до БНБ.</p>
<p>
	За желанието на &quot;Теленор&quot; да навлезе в мобилните разплащания в страната потвърдиха трима независими един от друг източници на &quot;Капитал&quot; от телекомуникационния, финансовия и консултантския сектор.</p>
<p>
	&quot;Теленор&quot; няма да привлича депозити или да раздава истински кредити, така че не му е нужна голяма банка. В случая става въпрос той да получи по по-бърз и лек начин лиценз за финансово обслужване на клиенти&quot;, разказа мениджър от телеком индустрията.</p>
<p>
	<strong>&quot;Т-Маркет&quot; ще открие още два магазина</strong></p>
<p>
	<em>в-к &bdquo;Капитал&ldquo;</em></p>
<p>
	Веригата за бързооборотни стоки &quot;Т-Маркет&quot; ще се разшири с още обекти за сметка на магазините &quot;Европа&quot; на Христо Ковачки. Това става ясно от решение на Комисията за защита на конкуренцията (КЗК), която позволи придобиването на контрол върху още два обекта от страна на &quot;Максима България&quot;, фирмата собственик на &quot;Т-Маркет&quot;. Планира се магазините да бъдат наети, като в решението на КЗК не е публикуван срокът на договорите за наема.Предишните месеци &quot;Т-Маркет&quot; взе други два обекта от веригата на Ковачки.</p>
<p>
	<strong>Турската &quot;Аркомат&quot; отваря нов завод в Карлово</strong></p>
<p>
	<em>в-к &bdquo;Капитал&ldquo;</em></p>
<p>
	След Казанлък - в Карлово. Това е посоката на развитие на турската компания &quot;Аркомат&quot;, която след месец ще отвори втория си завод в България. Първият заработи преди 16 години и прави автомобилни кабелни системи за Volkswagen.</p>
<p>
	Турската компания е един от петте производителя на кабели за коли в България, които изградиха предприятия на зелено. Другите големи са японската &quot;Язаки&quot;, която има заводи в Сливен и Ямбол и търси място за трети, германско-японската &quot;СЕ Борднетце - България&quot; с предприятия в Карнобат и Мездра, турската &quot;Нурсан отомотив&quot; в бургаското с. Люляково и германската &quot;Нексанс&quot;, която влезе последна през миналата година с откриването на производство в Плевен.</p>
<p>
	<strong>500 от бежанците в Гърция и Италия ще пристигнат у нас до Нова година</strong></p>
<p>
	<em>в-к &bdquo;Сега&ldquo;</em></p>
<p>
	До края на годината България трябва да приеме 500 бежанци от Гърция и Италия съгласно приетия от Европейския съюз план за разселване на търсещите убежище в Европа. Това стана ясно от стенограмата на заседанието на правителството в сряда, на което вицепремиерът Румяна Бъчварова съобщи новината.</p>
<p>
	<strong>Цените на общините за санирането се различават многократно</strong></p>
<p>
	<em>в-к &bdquo;Сега&ldquo;</em></p>
<p>
	Разликата в цените на санирането, обявени в отделни общини по търговете, е изключително голяма, в някои случаи достига до няколко пъти. Това става ясно от думите на регионалния министър Лиляна Павлова по време на правителственото заседание в сряда. Тогава министрите решиха да бъде променено постановлението за безплатното обновяване на панелките и да се въведат ориентировъчни цени. Стенограма от заседанието бе разпространена вчера.</p>

			<div style="display: block; clear: both; padding-top: 10px;"><i>По статията работи: <a href="znvygb:oblbcbcbi@tznvy.pbz" id="worker_creator_email">Бойчо Попов</a></i></div>		</div>
	</div>

	<!-- Mobile payment branding -->
	
	
