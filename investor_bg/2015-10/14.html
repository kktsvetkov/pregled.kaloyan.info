

	<div class="art">
		<div id="article_text" class="s4" itemprop="articleBody">
			
			
			<p>
	<strong>Държавата ще похарчи неясно 2 млн. лв. за борба със залаганията</strong></p>
<p>
	В. Капитал Daily</p>
<p>
	Държавната комисия по хазарта (ДКХ) ще даде 2 млн. лв. за справяне с последиците от вредното въздействие на залаганията. Решението е взето на заседание на регулатора от 30 септември и е заради заложеното в Закона за хазарта изискване компаниите да имат &quot;социално отговорно поведение&quot;. Цялата сума е разпределена по равно в три направления &ndash; предпазване на младите хора, превенция и лечение на хазартна зависимост, както и провеждане на социално отговорна реклама и маркетинг. Всеки проект, който ще бъде изпълняван във връзка с тези три направления, не може да надхвърля 300 хил. лв.</p>
<p>
	В процедурата има три проблема. Първо, тя се прави за пръв път и затова е нужно разгласяване и обяснения от страна на харчещия държавен орган. А не както сега се случва - при дебюта единствено качване на интернет страница, която едва ли някой (извън специално очакващите я) презарежда и въобще посещава. Второ, като за подготовка за първа година срокът от 30 дни изглежда кратък за написване на проекти. И трето, регулаторът не е разписал конкретни цели (а има такова задължение), които трябва да бъдат постигнати с финансирането. Няма и анализ на реалния проблем.</p>
<p>
	<strong>Експертиза по разследването за КТБ ще струва 1 млн. лева</strong></p>
<p>
	В. Капитал Daily</p>
<p>
	Правителството отпусна във вторник 400 хил. лв. за бюджета на прокуратурата за целите на изготвянето на комплексната съдебно-счетоводна експертиза по делото за източване на 206 млн. лева от Корпоративна търговска банка (КТБ), съобщиха от пресцентъра на Министерския съвет. Това обаче е само част от цената на експертизата. Според източници на &quot;Капитал&quot; в държавното обвинение на вещите лица ще бъдат платени 1 млн. лв. Останалата част от сумата - 600 хил. лв., ще бъде отпусната за бюджета на прокуратурата за 2016 г.</p>
<p>
	Средствата са поискани вчера с писмо от главния прокурор Сотир Цацаров, изпратено до министъра на финансите Владислав Горанов. Последният веднага е разпоредил да бъде изготвен проект на постановление на Министерския съвет, като точката е включена като извънредна в дневния ред на правителственото заседание. В писмото се казвало, че експертизата ще бъде възложена на &quot;вещи лица от международно призната компания&quot;, но не се посочва кои са те. Компанията е била избрана &quot;след проучване на възможностите и на предоставени технически и финансови предложения&quot; и след като е предложила най-ниска цена. От държавното обвинение неофициално коментираха, че имената на експертите ще бъдат пазени в тайна, за да не им бъде въздействано.</p>
<p>
	<strong>Австрийската Palfinger инвестира 30 млн. лева в Червен бряг</strong></p>
<p>
	В. Капитал Daily</p>
<p>
	Австрийският производител на кранове Palfinger започва разширяване на производството си в Червен бряг. Ще се изградят три нови халета за близо 30 млн. лв., като след инвестицията българският завод вече ще прави завършени кранове, а не само детайли, както в момента, съобщи за &quot;Капитал Daily&quot; Мария Блажева, прокурист на дружеството. С увеличаването на мощностите си концернът планира да създаде над 300 нови работни места следващите пет години. Инвестирането ще стане в три фази, които ще приключат до 2019 г.</p>
<p>
	&quot;Палфингер продукционстехник България&quot; е в страната вече 15 години и има две предприятия -&nbsp; едно в с. Тенево край Ямбол, което произвежда хидроцилиндри, и още едно в Червен бряг. Там се правят метални компоненти за крановете, по-късно заминаващи за Словакия и Австрия, където се лакират и монтират до готови подемни системи. С инвестицията се цели до 2019 г. и в България да се затвори производственият цикъл и вместо компоненти да се монтират готови изделия.</p>
<p>
	<strong>ДПС поведе класацията за най-скъпа кампания</strong></p>
<p>
	В. Сега</p>
<p>
	Единайсет дни преди кметския вот ДПС вече води класацията за най-скъпа медийна кампания, показва мониторингът на Института за развитие на публичната среда (ИРПС). До този момент движението е похарчило за телевизионна и печатна реклама 337 462 лв. без ДДС. На второ място е ГЕРБ с 300 946 лв., а на трето - БСП с 229 152 лв. При предишното обобщение на данните в началото на октомври лидер бе ГЕРБ.</p>
<p>
	Общо досега партиите са похарчили 1 421 049.27 лв. за агитация, съобщава още ИРПС. Най-голяма част от бюджетите са дадени за карета и за PR материали в &quot;Труд&quot; и &quot;24 часа&quot; - почти 250 000 лв. Медийната група е най-предпочитана от ГЕРБ, рекламирала там с почти 69 000 лв. ДПС е втора с 62 000 лв, а БСП - трета с 60 000.</p>
<p>
	<strong>Медици искат по-скъпа застраховка за лечение след катастрофи</strong></p>
<p>
	В. Сега</p>
<p>
	Лечението на тежко пострадалите в катастрофи да става през застраховки, предлагат от дружеството на анестезиолозите в България. В момента болниците получават от здравната каса средно 11% от парите, похарчени за лечение на пациент с травма след пътно-транспортно произшествие. Останалата сума е за сметка на лечебното заведение. Общо за страната това недофинансиране е 23 млн. лв. годишно.</p>
<p>
	&quot;Ако вноската по застраховка &quot;Гражданска отговорност&quot; се увеличи с по 10 лева годишно, то това ще генерира близо 30 млн. лева годишно допълнително и така ще може да бъде посрещнат този разход&quot;, обяви началникът на Военна болница проф. Николай Петров. Идеята обаче не беше одобрена нито от шефката на бюджетната комисия в парламента Менда Стоянова, нито от Комисията за финансов надзор.</p>
<p>
	<strong>5 защитени професии искат машиностроители</strong></p>
<p>
	В. Стандарт</p>
<p>
	Поне 5 машиностроителни професии да бъдат обявени за защитени, настояват фирмите от индустрията. Така ще бъдат спасени от закриване паралелки в професионалните гимназии, в които броят на учениците може да падне под 15. Браншовата камара по машиностроене (БКМ) ще защити предложението си пред министъра на образованието проф. Тодор Танев утре на дискусия по проблема в Габрово.</p>
<p>
	Браншовата камара по машиностроене (БКМ) предлага в списъка на защитените професии да бъдат включени операторите на машини с цифрово-програмно управление, машинни монтьори, фрезисти, стругари и заварчици. Подобни квалифицирани изпълнителски кадри се търсят и в браншове като минната индустрия, металургията, химията, строителството.</p>
<p>
	<strong>Брюксел разреши: Данъчни облекчения за инвеститори</strong></p>
<p>
	В. Стандарт</p>
<p>
	ЕК разреши в България да има данъчни облекчения за инвестиции в райони с висока безработица. Това става ясно от писмо, изпратено до Министерството на финансите. В резултат данъкът върху печалбата на фирмите ще бъде преотстъпван до 100% при инвестиции в райони с безработица с 25% по-висока от средната за страната. Данъчното облекчение ще може да се ползва за реализираната печалба в периода 2015-2020 г. Разрешение на ЕК беше необходимо, тъй като преотстъпването на данъка е държавна помощ.</p>
<p>
	В Закона за корпоративното подоходно облагане ще бъдат записани редица условия, които ще трябва да бъдат изпълнени за да се ползва облекчението. Преотстъпеният данък трябва да бъде инвестиран в активи, които са част от проект за първоначална инвестиция - създаване на ново предприятие, увеличаване капацитета на производството, производство на нови продукти или съществена промяна в производствения процес. Купуването на нови машини, които просто заменят съществуващите, няма да се счита за първоначална инвестиция.&nbsp;</p>
<p>
	<strong>Подпомагат малкия бизнес с 200 млн. лв. от Брюксел</strong></p>
<p>
	В. Новинар</p>
<p>
	Малките и средни предприятия ще получат по-добър достъп до финансиране. За целта страната ще получи от Брюксел 200 млн. лв., съобщиха от пресслужбата на Европейската комисия (ЕК). Средствата се отпускат от Европейския фонд за регионално развитие. Парите ще се използват за банкови гаранции, благодарение на които малките и средните предприятия ще получат между 800 млн. и 1,2 млрд лв. нови заеми, достъпни в началото на 2016 г.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
