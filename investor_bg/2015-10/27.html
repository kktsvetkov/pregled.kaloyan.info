

	<div class="art">
		<div id="article_text" class="s4" itemprop="articleBody">
			
			
			<p>
	<strong>Правителството ще харчи рекордно много догодина</strong></p>
<p>
	В. Капитал Daily</p>
<p>
	Рекордно високи разходи на държавата и отказ от намаляване на чиновниците. Това са двете най-едри промени в първия бюджет на настоящия финансов министър Владислав Горанов, публикуван за обществено обсъждане в понеделник. Има и едно скандално предложение на финансовия министър - летище София да бъде отдадено на концесия, като очакваният приход от 600 млн. лв. да се получи еднократно и така да бъде изхарчен моментално от сегашното правителство. Като за капак с проекта на Закона за бюджета за 2016 г. се прави опит и да се суспендира законът за Сребърния фонд, като изрично се предвижда приходите от тази концесия да не влизат в него, какъвто е общият ред.</p>
<p>
	Така сумата ще е на разположение на финансовия министър и ще бъде изхарчена сега за покриване на отказа от реформи и съкращаване на разходи, вместо стратегическият актив да носи регулярен приход. Без този еднократен приход дефицитът би скочил от заложените 2% от БВП на 2.7% (2.4 млрд. лв.).</p>
<p>
	<strong>Изборите в София - 48 часа хаос, 5000 &quot;заложници&quot;, неадекватна ЦИК</strong></p>
<p>
	В. Сега</p>
<p>
	Хаосът при гласуването на местните избори и референдума бързо избледня на фона на апокалипсиса при приемането на изборните книжа на секционните избирателни комисии (СИК) в София. Над 5000 души се оказаха заложници на бавния и зле организиран процес по обработката на протоколите с резултатите от вота. Напрежението ескалира, десетина жени припаднаха, някои бяха откарани с линейки в болница. Това принуди правителството, омбудсманът и представители на политическите партии да призоват ЦИК да вземе мерки и да освободи хората. През целия ден обаче</p>
<p>
	ЦИК остана безмълвна. Шефът на софийската общинска избирателна комисия Диляна Иванова даже нагло заяви, че &quot;твърденията за хаос са чиста спекулация&quot; и че &quot;никакво напрежение няма&quot;.<br />
	Лошата организация бе предопределена от обективни причини - в новия Изборен кодекс членовете на столичната общинска избирателна комисия бяха намалени от 41 на 19. В София се гласуваше с четири бюлетини, а вотът за общински съветници предвиждаше и възможността за преференция. Ситуацията обаче допълнително се усложни и от факта, че системата на &quot;Информационно обслужване&quot; непрекъснато блокираше.</p>
<p>
	<strong>Пак само &quot;дребни риби&quot; са разследвани за изборни престъпления</strong></p>
<p>
	В. Сега</p>
<p>
	Равносметката на прокуратурата след края на изборния ден е 101 дела за изборни престъпления, като едва 45 от тях са за купуване на гласове. От лаконичното съобщение на пресцентъра й, придружено само от таблица, се разбира, че става дума за &quot;дребни риби&quot; и че нито една партия или корпорация не е засечена, докато пазарува гласоподаватели. Над 13 хил. полицаи отговаряха за реда, спокойствието и законността на изборите в неделя.</p>
<p>
	Най-много разследвания са образувани в Бургас (34), София (32) и Пловдив (15). Петима са с обвинения, двама са в ареста. 13 души ще бъдат съдени по бързата процедура, двама вече са сключили споразумения с прокуратурата.</p>
<p>
	<strong>Удължават срока за инвестиции във ферми</strong></p>
<p>
	В. Стандарт</p>
<p>
	Крайният срок за изпълнението на проектите по мярка &quot;Модернизиране на земеделските стопанства&quot; от ПРСР 2007-2013 г. ще се удължи до 30 ноември. Дотогава ще бъде и срокът за подаване на заявка за окончателно плащане по тях. Това предвиждат промени в наредбата за предоставяне на помощ по мярката, които са пуснати за обществено обсъждане.</p>
<p>
	Променят се и крайните срокове за изпълнение на инвестициите и подаване на заявки за окончателно плащане за предоставяне на помощ по мярка &quot;Обновяване и развитие на населените места&quot; и по мярка &quot;Основни услуги за населението и икономиката в селските райони&quot; от старата ПРСР. Крайният срок за изпълнение на договорите се променя на 13 ноември, като това ще бъде и срокът за подаване на заявка за плащане. От днес ДФ &quot;Земеделие&quot; приема заявления за подпомагане от програмата за пчеларство 2014-2016 г. Срокът за кандидатстване е до 6 ноември.</p>
<p>
	<strong>Учим Куба да строи пречиствателни станции</strong></p>
<p>
	В. Новинар</p>
<p>
	Българска компания ще учи кубинските експерти как се изграждат пречистватeлни станции. Родните специалисти ще участват със собствен щанд на международния панаир FIHAV в Хавана от 30 октомври до 7 ноември, съобщиха пред &quot;Новинар&quot; от Изпълнителната агенция за насърчаване на малките и средните предприятия.</p>
<p>
	Още десет други български фирми от различни сектори също ще заминат за карибската държава, за да договарят сътрудничество. Сред тях са производител на касови апарати, млекопреработвател, както и други представители от леката промишленост. Компаниите ще имат възможността да проведат бизнес срещи на място и да посетят експото FIHAV, което е най-важното търговско изложение в Куба и Карибския басейн, както и едно от най-представителните в Латинска Америка.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
