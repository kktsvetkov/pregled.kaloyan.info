

	<div class="art">
		<div id="article_text" class="s4" itemprop="articleBody">
			
			
			<p>
	<strong>Облигационерите на БДЖ с ултиматум към Бойко Борисов</strong><br />
	<em>в. Капитал Daily</em></p>
<p>
	Облигационерите по втория по-голям облигационен заем на холдинг &quot;Български държавни железници&quot; стигнаха и до премиера Бойко Борисов в търсенето на решение кога ще получат парите си. Според източници на &quot;Капитал Daily&quot; те са изпратили писмо до премиера, с което търсят личната му намеса за бързото намиране на решение. След години просрочия от почти година въпросните 145 млн. лв. са обявени за незабавно дължими. Но не са платени и сега външните кредитори декларират, че ще започнат процедура срещу България.</p>
<p>
	Заплаха след бездействие</p>
<p>
	Конкретният повод за писмото е заявеното пред медиите нежелание от страна на финансовия министър Владислав Горанов да дискутира проблемите на железниците. На 2 октомври Горанов изигра по странен начин депутатите от транспортната комисия в парламента, като отказа да се появи пред тях за обсъждането на стратегията за оздравяване и развитие на &quot;Българските държавни железници&quot;, одобрена през април тази години. Тя предвижда две основни неща: пари за инвестиции и пари за разплащане с кредиторите, като в нея се разиграват различни сценарии за необходимите суми. Въпреки че разговорите с Министерството на финансите и в момента продължават, документът все още не е получил официална подкрепа оттам.</p>
<p>
	<strong>&quot;Керос България&quot; разширява производството на плочки</strong><br />
	<em>в. Капитал Daily</em></p>
<p>
	&quot;Керос България&quot; започва разширяване на производството на плочки в завода си в Русе. Компанията, която е 100% собственост на испанската Keros Ceramica, е подала заявление за издаване на ново комплексно разрешително, което да отрази увеличаването на капацитета, става ясно от съобщение на сайта на общината. Проектът ще се изпълнява поетапно, а крайната цел е удвояване на мощностите. Цялата предвидена инвестиция е 9 млн. евро, като за момента ще бъдат вложени между 4 и 5 млн. евро, уточниха от компанията.</p>
<p>
	<strong>Университетите ще решават как да приемат студенти по право</strong><br />
	<em>в. Сега</em></p>
<p>
	Университетите сами ще решават с какъв изпит да приемат студентите в юридическите факултети. Това предлагат от правосъдното министерство с промени в наредбата, която регулира обучението. Сега приемът е с изпити по български език и история. Специалност &quot;право&quot; вече да се изучава само редовно, а задочната форма да отпадне, предвижда още наредбата. Въвежда се единен държавен конспект за устните държавни изпити, утвърден от министъра на правосъдието. Промените бяха анонсирани от ръководството на министерството миналата седмица.</p>
<p>
	<strong>Следят под лупа е-магазините</strong><br />
	<em>в. Стандарт</em></p>
<p>
	Продажбата на храни от разстояние вече ще може да се извършва само от търговци, които имат регистрирани обекти за храни. Това ще бъде разписано в изцяло новия Закон за храните, който се подготвя в момента, и се очаква да е готов в края на годината. С него за пръв път у нас ще се въведе контрол на обекти, които извършват онлайн търговия с хранителни продукти.</p>
<p>
	&quot;Въвеждането на този контрол е задължително, защото продажбите на храни по интернет заемат все по-голям дял от пазара. Този вид търговия не е регламентирана на ниво ЕС и всяка държава членка следва да въведе национално законодателство&quot;, посочи земеделският министър Десислава Танева. По думите й за бизнеса трябва и ще има административни облечения, а на потребителя трябва да се гарантира безопасността на храните в магазинната мрежа и заведенията за обществено хранене. В новия закон ще има и допълнителни изисквания към транспортните средства за хляб, мляко и други хранителни продукти.</p>
<p>
	<strong>Мобилно приложение помага на туристите в Пирин</strong><br />
	<em>в. Стандарт</em></p>
<p>
	Ново мобилно приложение помага на туристите да се ориентират в Пирин. Продуктът е разработен в рамките на проекта за &bdquo;Устойчиво управление на Национален парк &bdquo;Пирин&quot; и резерват &bdquo;Тисата&quot;, осъществен с финансовата подкрепа на ЕС. Това съобщиха от пресцентъра на Министерството на околната среда и водите.</p>
<p>
	Приложението е безплатно и работи без да имате интернет или обхват на телефона, което е важно, защото мобилните апарати нямат покритие навсякъде в планината. Чрез него туристите получават информация къде се намират и какво е разстоянието до най-близките заслони, хижи и природни забележителности. Единственото условие за инсталирането му е да разполагате със смартфон, оборудван с GPS.</p>
<p>
	<strong>Изпращаме максимум 6999 евро до Гърция</strong><br />
	<em>в. Новинар</em></p>
<p>
	&bdquo;Български пощи&rdquo; съобщи на своите клиенти актуалната към момента информация от &quot;МъниГрам&quot; във връзка с паричните преводи за и от Гърция.</p>
<p>
	При изпращане на паричен превод до Гърция максималната сума е 6999 евро на транзакция.</p>
<p>
	500 евро е максималната сума, която може да се изпрати от южната ни съседка за чужбина за един календарен месец.</p>
<p>
	На 22 юли заради кризата в Гърция в клоновете на &bdquo;Български пощи&rdquo; временно беше преустановено приемането и изплащането на парични преводи от и за съседната страна по изискване на &quot;МъниГрам&quot;. Така до август пари можеха да се пращат по системата &ldquo;Евроджиро&rdquo;, чрез която обаче трансферът отнемаше три дни.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
