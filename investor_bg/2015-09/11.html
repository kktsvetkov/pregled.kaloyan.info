

	<div class="art">
		<div id="article_text" class="s4" itemprop="articleBody">
			
			
			<p>
	<strong>Броят на хората с инвалидни пенсии продължава да расте</strong><br />
	<em>в. Капитал Daily</em></p>
<p>
	Броят на хората с инвалидни пенсии в България се увеличава и през второто тримесечие, като тази тенденция се запазва 15 години. Това води след себе си по-високи разходи за бюджета, които през миналата година достигнаха нов рекорд. Фиктивните инвалидни пенсии са проблем, който се признава от всички - политици, изпълнителната власт и социалните партньори. Въпреки това вече повече от осем месеца правителството не може да предложи конкретно решение.</p>
<p>
	Данните на Националния осигурителен институт (НОИ) за второто тримесечие показват, че хората, чиято основна пенсия е инвалидна, са вече близо 513 хил. души &ndash; със 720 повече спрямо 12 месеца по-рано, при 2.17 млн. пенсионери. Все пак общият брой на инвалидните пенсии, където освен основната влизат още наследствените и допълнителните, е намалял с малко над 1000 броя до 993 хил., като това става за първи път от пет години насам.</p>
<p>
	<strong>Да си пенсионер у нас е по-лошо, отколкото в Шри Ланка</strong><br />
	<em>в. Сега</em></p>
<p>
	Да си пенсионер в България е по-зле, отколкото да си пенсионер във Виетнам, Шри Ланка и Перу, макар че условията у нас все пак заемат сравнително средно положение в класация от 96 държави. Тя се прави от неправителствената организация &quot;Хелпейдж интернешънъл&quot;. Според рейтинга за 2015 г. нашата страна заема 49-о място - след Румъния (45) и Унгария (39), но пък пред Гърция (79), Литва (63), Хърватия (61). За подредбата се вземат предвид ред показатели, като продължителност на живота след навършване на пенсионна възраст, общо здраве, достъпна среда, доход, грижа на близките, усещане за граждански свободи и пр.</p>
<p>
	Българските пенсионери стоят най-добре, що се отнася до способностите им - образование и степен на заетост. Тук благодарение на увеличението на работещите пенсионери се издигаме от 45-а на 27-ма позиция. Що се отнася до мизерията и нивото на пенсиите спрямо стандарта на живот в страната, българските пенсионери заемат сравнително достойно място в света - 46-то. Проблемните ни области са здравето, продължителността на живот и достъпа на възрастните до обществен транспорт, усещането им за сигурност, степента, в която могат да разчитат на близките си.</p>
<p>
	<strong>Съдебната власт не се интересува от реформа, а от заплати</strong><br />
	<em>в. Сега</em></p>
<p>
	На фона на очакваните сблъсъци заради предстоящите промени в конституцията и Закона за съдебната власт главната тема за Висшия съдебен съвет (ВСС) остават заплатите на магистратите, както и кой колко пъти е ходил в командировка. Първото заседание на съвета след ваканцията бе доминирано от въпроса за увеличение на възнагражденията, които не са пипани от 2012 г., съобщи &quot;Правен свят&quot;. Идеята на съвета е те да се индексират с 12% от този месец.</p>
<p>
	За първи път от години в бюджета на системата има излишък от 5 млн. лв., се разбра на заседанието. Парите обаче не са достатъчни и трябва да се намерят още 7 млн. лв. Многократно този състав на съвета искаше допълнително пари от бюджета и дори покани на среща по темата финансовия министър Владислав Горанов. Той обаче бе категоричен, че още средства няма да се отпускат. И на вчерашното заседание ВСС не намери решение на този проблем.</p>
<p>
	<strong>За заплатите на учителите ще се решава с бюджета</strong><br />
	<em>в. Сега</em></p>
<p>
	Увеличаването на заплатите на учителите се заплита все повече заради разнопосочните заявки на управляващите и на синдикатите. Докато от КНСБ продължават да твърдят, че ще има ръст на учителските заплати, от финансовото министерство нямат все още официална позиция. Просветни експерти коментираха пред &quot;Сега&quot;, че все още не е решено дали обещаваните от финансовия министър Владислав Горанов 20 млн. лв. ще се дадат като бонус еднократно, или ще се търсят начини за увеличаване на заплатите за последните три месеца на годината.</p>
<p>
	В момента се подготвя бюджетът за 2016 г. и там ще се реши дали ще се вдигат заплатите на учителите. Разчетите показват, че ще са необходими 80-90 млн. лв. за цялата следваща година, ако се реши да има ръст през последните три месеца на тази година.</p>
<p>
	<strong>Още 25 години няма да стигнем европейците</strong><br />
	<em>в. Стандарт</em></p>
<p>
	Българите няма да стигнат жизнения стандарт на развитите европейски държави през следващите 25 г. Прогнозата е записана в анализ на Световната банка, който беше представен във Велико Търново, съобщи агенция Фокус. Данните показват, че през последните 13 г. производителността на труда у нас се увеличава с 3% годишно. Ръстът обаче трябва да се ускори до 4%, за да може в следващите 23-24 години да се достигнат средните доходи в Европа.</p>
<p>
	<strong>Евтините цигари скачат с 20 ст.</strong><br />
	<em>в. Стандарт</em></p>
<p>
	Най-евтините цигари ще поскъпнат с 20 ст. от началото на 2016 г. и от 3,90 лв. ще станат 4,10 лв. При най-скъпите марки повишението на цените ще бъде малко по-голямо - от 6,30 лв. на 6,55 лв. Това показват разчети на Министерството на финансите за ефекта на новите акцизи, които одобри Министерският съвет, върху цените на цигарите в България. Вчера кабинетът прие нов график за повишаване на акцизите за тютюневите изделия, така че до 1 януари 2018 г. да достигнем минималните нива на налозите за цигарите в ЕС от 90 евро на 1000 къса.</p>
<p>
	Според одобрените от кабинета промени в Закона за акцизите и данъчните складове специфичният акциз ще бъде намален от сегашните 101 лв. на 70 лв. за 1000 къса. Наред с това пропорционалният акциз ще се вдигне от сегашните 23% на 38% от продажната цена за 2016 г., 40% от продажната цена за 2017 г. и 42% от цена за 2018 г. С новите акцизи цените на най-скъпите цигари ще скочат най-много до 2018 г.</p>
<p>
	<strong>Стигаме за 8 минути от Сандански до Гърция</strong><br />
	<em>в. Новинар</em></p>
<p>
	За 8 минути по груби изчисления ще пътуваме от Сандански до Гърция с пускането на новата отсечка на магистрала &quot;Струма&quot;. Участъкът от 15 километра беше открит с водосвет официално в четвъртък. На церемонията присъстваха председателят на агенция &bdquo;Пътна инфраструктура&rdquo; инж. Лазар Лазаров, областният управител Бисер Михайлов, кметовете на Сандански Андон Тотев, на Петрич-Вельо Илиев, строители и местни жители.</p>
<p>
	&bdquo;Лотът обслужва 186 населени места със 170 000 души, пожелавам безопасно пътуване&rdquo;, изтъкна Михайлов. Лазаров пък показа сертификат за участъка. &bdquo;Строителите извършиха подвиг, наваксвайки голямото изоставане, работейки денонощно&rdquo;, коментира той.</p>
<p>
	<strong>Глад за сгради за частни училища</strong><br />
	<em>в. Новинар</em></p>
<p>
	Глад за сгради за частни училища отчитат брокери. &bdquo;В момента има голямо търсене на имоти за платени школа, езикови центрове и детски градини, но помещенията не отговарят на всички европейски изисквания и трябва да се доизграждат, а това отблъсква купувачите&rdquo;, обясниха за &bdquo;Новинар&rdquo; от агенция за недвижими имоти.</p>
<p>
	Според експертите повечето търсещи подобни имоти кандидатстват по европейски програми. В момента италианска фирма има интерес да отвори частно училище в София. Друга фирма отново с чуждестранно участие също иска да купи сграда за учебен център, обясниха брокерите.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
