

	<div class="art">
		<div id="article_text" class="s4" itemprop="articleBody">
			
			
			<p>
	<strong>Големите държави в ЕС подкрепят единна минимална данъчна ставка</strong><br />
	<em>в. Капитал Daily</em></p>
<p>
	Въвеждането на единен долен праг за корпоративен данък за всички страни в ЕС започва да изглежда все по-възможно, въпреки че идеята среща съпротива от страна на държавите членки с по-ниски данъци, сред които и България. Във вторник финансовите министри на Германия, Франция, Италия и Испания са подкрепили въвеждането на минимална данъчна ставка в ЕС на специално изслушване пред комисията по избягване на плащането на данъци към Европейския парламент, съобщи Politico.</p>
<p>
	<strong>Правителството направи първа крачка към електронно ЕГН</strong><br />
	<em>в. Капитал Daily</em></p>
<p>
	Процесът по изграждане на електронното управление върви от години в България, без да има видими резултати. Идеята е това постепенно да се промени, като според управляващите голяма част от инфраструктурата вече е изградена, но има различни други пречки, които не позволяват да се използват наличните ресурси. Някои от тях са например липсата на съвременна нормативна рамка, с която да функционират отделните компоненти. Сред тях са закон за електронното управление и такъв за електронната идентичност.</p>
<p>
	<strong>Транспортният министър поиска по-високи пътни такси</strong><br />
	<em>в. Капитал Daily</em></p>
<p>
	Таксите за транзитен трафик през България са ниски и неефективни, заяви министърът на транспорта, информационните технологии и съобщенията Ивайло Московски по време на среща за развитието на пътния транспорт, организирана от Световната банка във Варна.</p>
<p>
	Приходите от винетки годишно са около 160 млн. лв., посочи той, а за поддържане на пътищата се отделят около 600 млн. лв. &quot;Заради това трябва да се търси друг начин за заплащане на транзитния трафик, особено по отношение на международния превоз&quot;, каза министърът. Според него е необясним дисбалансът при таксуването за транзитния трафик в различните държави от региона.</p>
<p>
	<strong>Учителите ще избират между неограничен брой учебници</strong><br />
	<em>в. Сега</em></p>
<p>
	По всеки предмет вече ще може да има неограничен брой учебници. Занапред учителите ще избират не между три учебника, както досега, а измежду всички, които са одобрени от министъра на образованието. Това решиха окончателно депутатите, приемайки на второ четене текстове от новия училищен закон.</p>
<p>
	С промяната се слага край на дългогодишния дебат един, няколко или неограничен брой могат да бъдат учебниците по даден предмет. Занапред просветният министър ще трябва да одобрява без изключение всички подадени проекти за учебници, учебни комплекти и познавателни книжки, за които след оценка е установено, че отговарят на съответния държавен образователен стандарт.</p>
<p>
	<strong>КАТ предлага връчване на актове през интернет</strong><br />
	<em>в. Сега</em></p>
<p>
	Ако пътен нарушител не бъде открит на посочен от него адрес, за да му бъде връчен акт, то той да се оповестява в интернет и да се смята за връчен от момента на обявяването й. Тази стара идея на МВР лансира и сегашният началник на Пътна полиция Бойко Рановски, цитиран от &quot;Фокус&quot;. По думите му в момента от изпратените електронни фишове чрез пощенски услуги 50 процента се връщали като невръчени.</p>
<p>
	По нашето законодателство всяка следваща мярка може да се наложи само ако известието за глобата е получено, обясни Рановски и добави, че когато това не се случи, МВР изпада в омагьосан кръг и започва безкрайно търсене на нарушителите от полицейски служители.</p>
<p>
	<strong>Безработни ще получават ваучери за обучение до 1800 лв.</strong><br />
	<em>в. Сега</em></p>
<p>
	Безработните ще имат възможност за обучение по чужд език или професия с европейски средства по новата оперативна програма &quot;Развитие на човешките ресурси&quot;. Агенцията по заетостта ще раздава ваучери с номинална стойност от 70 лв. до 1800 лв., в зависимост от избрания курс и обучение. Това предвижда проектът на постановление на социалното министерство, който ще се обсъжда до края на другата седмица.</p>
<p>
	Проектът предвижда ваучери и за работещи, но към момента няма схема, по която да се финансират техните обучения. От социалното министерство обясниха, че догодина не са планирани средства за обучения на работещи на принципа на предишните програми &quot;Аз мога&quot; и &quot;Аз мога повече&quot;.</p>
<p>
	<strong>Издават синя карта по списък с професии</strong><br />
	<em>в. Стандарт</em></p>
<p>
	Списък с професиите, за които има недостиг на висококвалифицирани специалисти, ще изготви Министерството на труда и социалната политика. По него ще се издава в ускорена процедура синя карта на чужденци, наети да работят у нас. От българските работодатели пък няма да се изисква да провеждат предварително проучване на пазара на труда дали има други местни кандидати за съответната позиция.</p>
<p>
	В момента тази процедура отнема най-малко месец и предхожда всички останали стъпки по издаването на разрешение за достъп до пазара на труда от Агенцията по заетостта и получаването на Синя карта на ЕС от МВР. Двете министерства вече са изготвили промени в Наредбата за условията и реда за издаване на разрешения за работа на чужденци, които предстоят да се одобрят.</p>
<p>
	<strong>Бонуси вместо по-високи заплати за учителите</strong><br />
	<em>в. Стандарт</em></p>
<p>
	Предвидените увеличения на учителските заплати може да се окажат само бонуси. Това стана ясно от думите на финансовия министър Владислав Горанов при откриването на учебната година в УНСС. &quot;Това, което сме поели като ангажимент, е да осигурим допълнително средства за стандартите за средно образование в размер на 20 млн. лв. до края на годината&quot;, каза Горанов.</p>
<p>
	&quot;Моето лично мнение е, че е по-добре тези пари да бъдат използвани като целеви бонуси. Естествено преподаватели и синдикати искат още от началото на новата учебна година едно сериозно увеличение. Повярвайте, аз също го искам, но боравим с реални числа&quot;, допълни министърът. Ако парите бъдат дадени като увеличение, това означава предрешаване на бюджета за 2016 г.&rdquo;, каза министърът.</p>
<p>
	<strong>Китайска фирма ужили БГ енергетиката с над 50 млн. </strong><br />
	<em>в. Стандарт</em></p>
<p>
	Китайската фирма &quot;Джъдзян Джъда Инсигма Груп Ко&quot; Лтд., която беше част от консорциума &quot;Индреко Инсигма&quot;, построил сероочистващите инсталации на V и VI блок на ТЕЦ &quot;Марица-изток 2&quot; ЕАД се оказва, че трябва да върне платените й 26,932 млн. евро за извършената работа. Затова са налице и необходимите правни основания.</p>
<p>
	Още когато приключва официалният конкурс и става ясно, че на 12 декември 2008 г. изграждането на сероочистващата инсталация на двата блока е възложена на консорциума &quot;Индреко Инсигма&quot;, вторият в класирането &quot;Аустом Пауър&quot; (Италия) подава жалба до Генералния секретариат на Европейската комисия. В документа се посочва, че използваната технология от &quot;Индреко Инсигма&quot; не е тяхна и че те не отговарят на определени квалификационни критерии, заложени от възложителя.</p>
<p>
	<strong>Пловдив с редовни чартъри до Тел Авив</strong><br />
	<em>в. Новинар</em></p>
<p>
	Израелска авиокомпaния започва от 6 октомври редовни чартъри от Тел Авив до Пловдив. Това съобщи изпълнителният директор на летище Пловдив Владимир Щърбанов пред Дарик. Той обясни, че полетите са планирани всяка седмица до Нова година, след което ще започнат стандартните зимни чартъри, които продължават до април.</p>
<p>
	Щърбанов допълни, че предстои среща с туроператорите от региона, които би трябвало да рекламират пловдивския аеропорт като удобна дестинация, от която чуждите туристи могат да стигат бързо, не само до българските курорти, но и до Гърция и Турция.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
