

	<div class="art">
		<div id="article_text" class="s4" itemprop="articleBody">
			
			
			<p>
	<strong>Правителственият &quot;Фалкон&quot; може да бъде &quot;арестуван&quot; в Европа</strong><br />
	<em>в. Сега</em></p>
<p>
	Правителственият самолет &quot;Фалкон&quot; може да бъде задържан на някое от европейските летища заради неплатени ремонти. Това призна транспортният министър Ивайло Московски в отговор на депутатски въпрос в ресорната парламентарна комисия вчера.</p>
<p>
	Той потвърди, че към 10 септември в министерството са получени две писма с предупреждението, че има неплатени разходи за ремонти на &quot;Фалкона&quot; и хеликоптера &quot;Агуста&quot; в размер на 1.369 млн. лева. За тази година досега липсите в Авиоотряд 28 били общо за 2.233 млн. лева.</p>
<p>
	На въпроса дали няма някъде да &quot;арестуват&quot; и премиерът Борисов, Московски се засмя и отговори, че премиерът или друг високопоставен държавник може да се окаже в проблемна ситуация, но няма да бъде &quot;арестуван&quot;. &quot;Но аз не мога да треперя всеки ден, че ще задържат &quot;Фалкона&quot; на някое летище, защото не сме си платили сметката&quot;, каза Московски.</p>
<p>
	<strong>МВР си прави ново предприятие за услуги</strong><br />
	<em>в. Сега</em></p>
<p>
	МВР планира да създаде предприятие, в което да изнесе административните си услуги. Това става ясно от законопроект, качен на сайта на ведомството.</p>
<p>
	То ще се казва &quot;Административни и електронни услуги&quot;. Идеята е там да работят хора на трудов договор, т.е. само част от администрацията, а не полицаи, разследващи и оперативни работници. Целта е все по-малко полицаи да са ангажирани с административна работа. Според авторите на проекта по този начин може да бъде освободен ресурс от полицаи, които се занимават например с наказателната дейност на КАТ или правят различни справки.</p>
<p>
	Предприятието трябва да започне работа от 1 януари 2016 г. Идеята е в бъдеще там да бъдат изнесени всички административни услуги на МВР, както и издаването на лични документи. Планира се новото звено да се издържа предимно от таксите, които се плащат за различните справки и удостоверения, издавани от МВР, но вероятно ще започне работа с държавна субсидия. Първоначално в него ще работят между 100 и 200 души.</p>
<p>
	<strong>Световната банка: Цял живот не стига да догоним европейците</strong><br />
	<em>в. Стандарт</em></p>
<p>
	Ръстът на българската икономика се забавя и при сегашните темпове на оживление България няма да достигне европейските стандарти за качество на живот в рамките на едно поколение. Това са едни от най-важните изводи, направени по време на дискусия на тема: &quot;Потенциал на България за устойчив растеж и споделен просперитет&quot; на Висшето училище по застраховане и финанси (ВУЗФ) и Световната банка. Ръстът на икономиката за второто тримесечие на годината се ускорява до 2,2% при ръст от 2% за предходните три месеца. Но спрямо годините преди световната финансова криза, когато се отчиташе ръст на БВП от 5-7%, сега има сериозен спад в ръста на икономиката.</p>
<p>
	<strong>Умуват за създаването на регистър на инвеститорските запитвания</strong><br />
	<em>в. Стандарт</em></p>
<p>
	Възможността да бъде съставен регистър на запитванията от инвеститорите, ще обсъди екипът на Българската агенция за инвестиции.</p>
<p>
	Идеята за създаването на масива дойде от представител на община Свиленград по време на срещата между бизнеса, местната и държавната власт в хасковски регион, на която присъства и шефът на Агенцията Стамен Янев. Той обяви идеята за резонна, тъй като подобен регистър би ориентирал бързо активните общини у нас, които работят в посока за привличане на инвестиции на своя територия, да потърсят контакти чрез Агенцията и да предложат свои подходящи свободни терени или обекти.</p>
<p>
	По време на срещата Янев, чието детство е свързано с Хасково, донесе и добра новина за областния град. Само за последните два месеца има две запитвания отправени от чужди бизнесмени за развитие на работата им на територията на общината. Единият от инвеститорите вече работи в България и има завод за производство на авточасти.</p>
<p>
	<strong>Скача цената на шоколада</strong><br />
	<em>в. Новинар</em></p>
<p>
	Шоколадът поскъпва в световен мащаб, като това скоро ще се отрази и на България. Страната ни е сред първите по консумация на шоколад и сладки изделия, сочи статистиката. Всеки българин изяжда между 13 и 18 килограма шоколад на година.</p>
<p>
	Средната цена на шоколада у нас е около 2,50 лева. Най-масово се ядат изделията от по 2 лева, но все повече нашенци се глезят и с шоколади от по 4-5 лева. След последните увеличения на цената на какаото се предполага, че шоколадът ще поскъпне с около 50 стотинки в България, смятат експертите в бранша. Причината е поскъпващото какао, предаде &quot;Всеки ден&quot;.</p>
<p>
	<strong>Български стартъп спечели 500 хил. евро финансиране</strong><br />
	<em>в. Капитал Daily</em></p>
<p>
	&quot;Мелиса&quot; е малко пластмасово устройство, което може да бъде научено да контролира всеки климатик, управлява се с мобилно приложение и поддържа избраната температура в помещението, в което се намира, по енергийно ефективен начин. Идеята ѝ е да спести до 25% от потреблението на тока за климатици. Това е продуктът, с който младият предприемач Любомир Янчев досега е спечелил общо 600 хил. евро инвестиции от двата български инвестиционни фона Eleven и Rosslyn Capital.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
