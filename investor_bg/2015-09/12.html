

	<div class="art">
		<div id="article_text" class="s4" itemprop="articleBody">
			
			
			<p>
	<strong>Депутати обвиниха Европа в намеса във вътрешните ни работи</strong><br />
	<em>в. Сега</em></p>
<p>
	Шумен скандал измести дискусията за мерките за ефективното справяне с корупцията, която трябваше да се проведе във външната комисия на парламента вчера. На нея присъстваха и 14-те посланици на страните от ЕС, както и първите дипломати на САЩ, Израел, Норвегия и Швейцария. Депутати от опозицията и от управляващото мнозинство директно обвиниха посланиците в намеса във вътрешните работи на България, а причината за възмущението им стана общата декларация на 14-те от ЕС, Норвегия и Швейцария в защита на антикорупционния закон на Меглена Кунева. Нормативният акт бе отхвърлен от НС, след като получи одобрението само на ГЕРБ и Реформаторския блок.</p>
<p>
	<strong>САЩ все пак са пожелали да спрем руския самолет</strong><br />
	<em>в. Сега</em></p>
<p>
	Въпреки клетвите на българския външен министър Даниел Митов, че никой не е оказвал натиск върху България да откаже въздушен коридор на руския самолет за Сирия, агенция &quot;Блумбърг&quot; хвърли нова светлина по случая. Президентът на САЩ Барак Обама не е знаел, че Държавният департамент е поискал от България и Гърция да затворят небето си за руски транспортни полети. Когато научил, бил обезпокоен, че дипломатическото ведомство е действало без предварително междуведомствено съгласуване, става ясно от информацията в &quot;Блумбърг&quot;, която се позовава на два анонимни източника.</p>
<p>
	От нея става ясно още, че в американската администрация цари разнобой за ситуацията в Близкия изток. Държавният департамент на САЩ се е опитал по своя инициатива да попречи на прелитането на руски самолети за Сирия през въздушното пространство на България и Гърция. Част от чиновниците били готови за противопоставяне с Русия по въпроса за Сирия, а други, включително някои служители на Белия дом, се обявявали за сътрудничество с Москва срещу &quot;Ислямска държава&quot;.</p>
<p>
	<strong>Данъчни иззеха 151 тона храни</strong><br />
	<em>в. Стандарт</em></p>
<p>
	Екипите от звеното за &quot;Фискален контрол&quot; към НАП са конфискували 151 тона храни на обща стойност 133 565 лв. за първите осем месеца на годината. Това се посочва в писмен отговор на министъра на финансите Владислав Горанов на въпрос на депутата от ПГ на &quot;Лява България&quot; Георги Търновалийски за ефекта на фискалния контрол на рискови стоки върху приходите в бюджета.</p>
<p>
	На фискален контрол подлежи вноса, износа и транзита на всички стоки с висок риск за държавната хазна. Обикновено това са бързо оборотни стоки, които най-често се използват в схеми за данъчни измами - плодове, зеленчуци, месо, мляко, захар, брашно и др. За да се следи движението на тези храни има контролни пунктове на НАП в близост до ГКПП-та, както и на големите борси и тържища в страната.</p>
<p>
	<strong>Армани няма да строи завод в Плевен</strong><br />
	<em>в. Стандарт</em></p>
<p>
	Изпълнителната агенция за насърчаване на малките и средни предприятия опроверга собствената си новина за намеренията на световния моден гигант &quot;Армани&quot; да строи своя фабрика за мъжка конфекция в България и по-конкретно в Плевен. Твърдението бе разпространено миналата седмица след среща на изпълнителния директор на агенцията Мариета Захариева с представители на компанията в Милано по време на бизнес-форум в рамките на &quot;Дни на България на Експо 2015&quot;.</p>
<p>
	&quot;Потвърждава се увеличаването на сътрудничеството между важни италиански компании не с директни инвестиции, а с актуални български партньори. По-специално, които работят в района на Плевен&quot;, се казва в официалното съобщение изпълнителната агенция.</p>
<p>
	Партньорът, с който &quot;Армани&quot; успешно работи от години в Плевен, е българската фирма за мъжка мода &quot;Димитров&quot;. Както вече писа &quot;Стандарт&quot;, през май собственикът й Магдален Димитров в компанията на председателката на Парламента Цецка Цачева направи първа копка за нов производствено-административен комплекс. Обявена бе инвестиция в размер на 25 млн. лв. Отдавна е известно е, че фирма &quot;Димитров&quot; е основният български партньор на две от най-реномираните модни марки в света - &quot;Джорджо Армани&quot; и &quot;Хуго Бос&quot; и произвежда техни стоки.</p>
<p>
	<strong>Специални образователни центрове заместват помощните училища</strong><br />
	<em>в. Новинар</em></p>
<p>
	Помощните училища ще се преобразуват в специални центрове за подкрепа на деца със специфични нужди.</p>
<p>
	Това се предвижда с промените в Закона за предучилищно и училищно образование, приети на второ четене от парламента. В бъдещите центрове ще учат деца, за които оценка е показала, че не могат да се обучават заедно със своите връстници в масовите училища. Освен обучение тези центрове ще извършват рехабилитационна и диагностична дейност.</p>
<p>
	В парламента темата породи сериозен спор между вносителите на новия закон от ГЕРБ и опозицията от БСП. Социалистите алармираха, че се нарушава досегашната практика и се действа против волята на родителите. От ГЕРБ обаче подчертаха, че помощните училища няма да се закриват, а само ще се промени моделът им на функциониране.<br />
	&nbsp;</p>
<p>
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
