

	<div class="art">
		<div id="article_text" class="s4" itemprop="articleBody">
			
			
			<p>
	<strong>Фондовете за стартиращи компании са на финала</strong></p>
<p>
	В. Капитал Daily</p>
<p>
	Двата български фонда за инвестиции в стартиращи компании са на финала на подбора на проектите, които ще финансират. Първо, защото капиталът им от 21 млн. евро вече е почти ивестиран и, второ, защото средствата задължително трябва да се изчерпат до края на годината. Предприемачите с идеи ще могат да кандидатстват за финансиране в последния рунд на фонда Eleven до началото на октомври. До края на годината и вторият инвеститор в стартиращи компании LAUNCHub ще трябва да вложи капитала си. Така още около 30 компании ще могат да получат средства по програмата JEREMIE, по която част от еврофондовете бяха насочени за стартиране на бизнес. Вече над 150 проекта са финансирани от двата фонда.</p>
<p>
	Това обаче не е краят. Защото Европейският инвестиционен фонд, който сега управлява средствата по програмата, вече обяви, че ще насочи вероятно догодина още ресурс към двата фонда. Отделно LAUNCHub е в процес на набиране на капитал за нов фонд от около 15 млн. евро, който се очаква да започне инвестициите си догодина, каза Любен Белов, управляващ партньор. Все пак може да има някакъв луфт в началото на следващата година и да няма капитали за стартиращи компании, но паузата едва ли ще е дълга.</p>
<p>
	<strong>&quot;Т-Маркет&quot; расте с още магазини</strong></p>
<p>
	В. Капитал Daily</p>
<p>
	Веригата за продажби на дребно &quot;Т-Маркет&quot; се разширява с още магазини, като последният от тях е в софийския кв. &quot;Дружба&quot;. Той е нает от &quot;Магазини Европа&quot; - веригата на Христо Ковачки, която от години има сериозни затруднения, намален асортимент и проблеми с плащанията. Магазинът до бл. 86 в &quot;Дружба&quot; е отворен от 1 септември. Преди това там е бил обект от веригата &quot;Европа&quot;, който не работи от повече от година. С него броят на магазините само в София става 27, а общо в България те са 47 &ndash; най-много са в столицата и в Пловдив.</p>
<p>
	До редакционното приключване на броя от &quot;Максима България&quot;, собственик на веригата, не успяха да отговорят на изпратените въпроси за новия обект. От &quot;Магазини Европа&quot; не бяха открити за коментар по сделката. През последните години техните обекти намаляват постоянно &ndash; от над 40 в началото на тази година до едва 7, като в момента вероятно са още по-малко.</p>
<p>
	<strong>ГЕРБ и ДПС намекнаха за нова формула във властта</strong></p>
<p>
	В. Сега</p>
<p>
	Реформаторският блок се очертава преодолимо препятствие в съвместния път на ГЕРБ и ДПС, стана ясно на старта на новия политически сезон. При откриването на есенната сесия на Народното събрание вчера лидерите на ГЕРБ Бойко Борисов и на ДПС Лютви Местан един след друг направиха намек за несигурното бъдеще на Реформаторския блок във властта, с което затвърдиха подозренията, че партньорството им ще бъде легализирано.</p>
<p>
	Премиерът намекна, че бъдещето на РБ в управлението зависи от това как ще се представи на изборите, а Местан направо заяви, че е необходима нова формула на властта без &quot;ултранационалистически и рекетьорски примеси&quot;, което собствените му депутати разтълкуваха пред &quot;Сега&quot; като Патриотичния фронт и РБ. В неделя самият лидер на ДСБ Радан Кънев обяви: &quot;Не трябва да отхвърляме и голямата опасност ГЕРБ и ДПС да управляват заедно&quot;, а политолози отдавна предупреждават, че всъщност ГЕРБ и ДПС са гръбнакът на управлението.</p>
<p>
	<strong>Личните карти с чип се отлагат с една година</strong></p>
<p>
	В. Сега</p>
<p>
	Вътрешното министерство планира да започне да издава нови лични карти с чип от началото на 2017 г. Тогава ще бъдат подменени около 500 хил. от сегашните лични карти, чийто срок изтича. Това научи &quot;Сега&quot; от източници от правителството. Подмяната на всички документи трябва да стане постепенно до 2021 г., когато изтичат сроковете на повечето документи, които бяха сменени през 2010 г.</p>
<p>
	Вкарването на чип в личните карти ще позволи те да бъдат използвани за електронните услуги, които би трябвало да започнат да предоставят повечето министерства след предстоящото създаване на държавната агенция &quot;Електронно управление&quot; и държавното предприятие &quot;Единен системен оператор&quot;. Услугите ще работят чрез портал за е-управление, който беше създаден още по времето на НДСВ, но все още не работи. Идеята е гражданите да го използват, за да получат услуги, като се регистрират с новите си лични карти и плащат с тях.</p>
<p>
	<strong>Седми блок на &quot;Козлодуй&quot; може да има най-рано след 10 години</strong></p>
<p>
	В. Сега</p>
<p>
	Въпреки затихналите дебати около съдбата на бъдещия седми блок на АЕЦ &quot;Козлодуй&quot; изграждането на реактора е включено в редовния доклад на КЕВР до Агенцията за сътрудничество на енергийните регулатори и Европейската комисия (ЕК) за миналата година.</p>
<p>
	В документа е записано, че в най-оптимистичният евентуален нов реактор на площадката на АЕЦ &quot;Козлодуй&quot; се очаква да влезе в редовна експлоатация след 2025 година. Причината за това са дългите съгласувателни процедури, които тепърва предстоят, разясняват експертите. &quot;Това се подкрепя и от прогнозата на ЕК до 2050 г., в която допълнителна ядрена мощност в България се предвижда едва след 2035 година&quot;, пишат от КЕВР. Комисарите допълват, че вариантът със седми реактор на площадката на АЕЦ &quot;Козлодуй&quot; ще бъде взет предвид при следващи обновявания на плана за развитие на електропреносната мрежа.</p>
<p>
	<strong>Готвят скок в цената на хляба</strong></p>
<p>
	В. Стандарт</p>
<p>
	Хлябът вместо да поевтинее заради ниските цени на пшеницата, до нова година е по-вероятно да поскъпне, казват хлебопроизводители. Една от причините, която посочват те, е повишаването на таксата &quot;социална отговорност&quot; в цената на тока. Друга съществена причина е очакваното вдигане на цената на брашното, което предлагат мелниците. Председателят на регионалната браншова организация на хлебопроизводителите и сладкарите в Добрич Тошко Няголов заяви, че само преди дни представителите на варненска мелница, от която пазарят всички в региона, са предупредили, че е възможно да има вдигане на цената на брашното заради сериозното отражение на поскъпналия от 1 август ток в процеса на мелене на зърното.</p>
<p>
	&quot;Друг сериозен фактор е това, че тази година в Добруджа 90% от пшеницата е с влошени показатели. Не може да се купи качествена пшеница. Най-сериозно на качеството на брашното се отразява ниското съдържание на глутен в зърното. За да стане хубав хляб, глутенът трябва да е минимум 24, а той е по-нисък и се налага да се добавя сух глутен, както и други подобрители, които оскъпяват брашното&quot;, обясни Няголов. В момента все още тон хлебно брашно се предлага от мелниците за 660 лв., като тази цена се задържа близо 10 месеца.</p>
<p>
	<strong>Подновяваме винетките си, без да се редим на гише</strong></p>
<p>
	В. Новинар</p>
<p>
	Столичани могат да подновят валидността на годишните си стикери за паркиране пред дома изцяло онлайн.<br />
	Това съобщи за &bdquo;Новинар&rdquo; шефката на дирекция &bdquo;Паркиране и транспорт&rdquo; към Центъра за градска мобилност Румяна Милова. В момента активните винетки за &quot;синя&quot; и &quot;зелена&quot; зона са общо 10 412 броя.</p>
<p>
	От тях на 4719 срокът изтича през октомври. Очакванията са да се извият големи опашки пред офисите за подаване на документи на ул. &bdquo;Будапеща&rdquo; 17 и на площад &bdquo;Възраждане&rdquo; 1.&nbsp;За целта заявленията и сканираните документи трябва да се подадат на адрес www.sofiatraffic.bg. След като бъдат одобрени, се заплащат на посочената в сайта сметка. За &quot;синя&quot; зона цената остава 150 лева, а за &quot;зелена&quot; 100 лева.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
