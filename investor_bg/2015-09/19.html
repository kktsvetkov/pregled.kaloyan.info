

	<div class="art">
		<div id="article_text" class="s4" itemprop="articleBody">
			
			
			<p>
	<strong>Курс към по-високи данъци</strong><br />
	<em>в. Капитал</em></p>
<p>
	Нови и по-високи данъци и осигуровки, в съчетание със силно увеличен дълг на държавата. Тази рязка смяна на посоката на управляващите се чете в действията им през последните месеци. Желанието за изземване на почти милиард лева от компаниите и гражданите догодина само може да навреди на икономиката. Пазарът на труда, който крехко започна да се събужда, ще потъне отново. Компаниите ще изгубят ресурси, които иначе биха инвестирали. Потреблението и доходите ще започнат да се свиват. Така за няма и година двата ключови стимула за предприемачите - ниска данъчна тежест и стабилна финансово държава, са на път да изчезнат.</p>
<p>
	<strong>ДАНС и МВР разследват антинатовски клипове в Интернет</strong></p>
<p>
	<em>в. Сега</em></p>
<p>
	Военният министър Николай Ненчев се закани да сезира ДАНС и да разговаря с вътрешния министър Румяна Бъчварова за зачестилите клипове, в които неизвестни лица имитират щатски военни в София и създават напрежение в обществото. Повод за това станаха два клипа, но се оказа, че военните униформи, оръжието и автомобилите са фалшиви. Първият от тях бе разпространен на 15 септември и показваше как двама мъже с униформи и автомат М-16 се возят с автобус №76. На едната от униформите се виждал надписът US army.&nbsp;</p>
<p>
	<strong>Спец звено в НАП за интернет продажбите</strong><br />
	<em>в. Стандарт</em></p>
<p>
	В Националната агенция за приходи през 2016 г. ще бъде сформирано специално звено за контрол на търговията в интернет. Ще бъдат сформирани и специализирани екипи за компютърни разследвания (IT-Forensic), като ще трябва да бъдат осигурени и възможности за събиране на доказателства за нарушения на данъчните закони в електронен вид. Това са част от мерките, които са включени в стратегията за повишаване на приходите в бюджета и намаляване на сивата икономика, подготвена от Министерството на финансите. Предстои стратегията да бъде разгледана от Министерски съвет. Търговията в интернет става все по-популярна и затова от НАП ще засилят контрола върху тези продажби.</p>
<p>
	<strong>Дават обезщетение, ако повреда забави самолета</strong><br />
	<em>в. Стандарт</em></p>
<p>
	Авиокомпаниите ще трябва да плащат обезщетения на пътниците, когато техните полети са отменени или забавени поради непредвидени технически проблеми, реши Съдът на ЕС. Делото беше заведено от холандска двойка, чийто полет от еквадорската столица Кито до Амстердам бил отложен с 29 часа. Компанията превозвач KLM е отказала да плати обезщетение на основание, че забавянето се дължи на &quot;извънредни обстоятелства&quot; - заради технически проблем е имало нужда от време за доставка на резервни части. Според законите в ЕС, въздушните превозвачи не са длъжни да плащат компенсации, ако полетът закъснее заради &quot;извънредни обстоятелства&quot; като лошо време или стачки.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.inygrebin@tznvy.pbz" id="worker_creator_email">Елена Кирилова</a></i></div>		</div>
	</div>

	<!-- Mobile payment branding -->
	
	
