

	<div class="art">
		<div id="article_text" class="s4" itemprop="articleBody">
			
			
			<p>
	<strong>Голямата реформа срещу корупцията в МВР</strong></p>
<p>
	В. Капитал Daily</p>
<p>
	МВР започва да прилага нов план за превенция и противодействие на корупцията сред полицейските служители. Това обяви зам.-министърът на вътрешните работи Филип Гунев. Става дума за пакет от съвсем конкретни административни, репресивни и структурни мерки, които ще бъдат предприети в рамките на следващите 6 до 8 месеца, като най-радикалните и видимите от тях ще засегнат дейността на пътната полиция. Стана ясно също така, че планът е разработен приоритетно по личното настояване на премиера Борисов.</p>
<p>
	На първо място до началото на 2016 г. трябва да заработи електронна система за анализ и проверка на декларациите за имотното състояние на всички около 47 хил. служители във вътрешното ведомство. До момента достоверността на въпросните декларации не е била проверявана, освен в случай на разследване или конкретен сигнал. Ако бъде приет и антикорупционният закон в парламента, ще бъде добавен и механизъм за установяване на конфликт на интереси &ndash; например дали даден полицейски служител ползва чужд автомобил, имот и т.н.</p>
<p>
	<strong>Берлин започва да връща бежанци от Балканите</strong></p>
<p>
	В. Сега</p>
<p>
	Германското правителство одобри нови мерки за справяне с рекордния наплив на хора към страната, като налага строги условия за имигранти от Балканите. Берлин включва Албания, Косово и Черна гора в списък от т. нар. сигурни държави, което ще доведе до по-бързо депортиране на граждани от тези страни, искащи убежище в Германия.</p>
<p>
	Правителството също така иска да направи промени в начина, по който бежанците получават помощи, като те няма да са пари в брой, а други социални помощи. Тези, които имат повече шансове за получаване на статут на бежанци, ще трябва да посещават часове по интеграция. Това предвиждат новите промени във федералния закон, които ще бъдат обсъдени в парламента, преди да бъдат одобрени окончателно и да влязат в сила на 1 ноември.</p>
<p>
	<strong>Българите в Турция неглижират референдума</strong></p>
<p>
	В. Сега</p>
<p>
	Пълна незаинтересованост демонстрират сънародниците ни в Турция към националния референдум, на който гражданите ще кажат дали да се въведе електронно гласуване. Той ще се проведе заедно с кметския вот на 25 октомври. Според Изборния кодекс българите зад граница нямат право на глас за избор на местна власт за разлика от президентски и парламентарни избори. Справката на сайта на Централната избирателна комисия (ЦИК) показва, че едва 18 са заявленията, които са подадени в южната ни съседка.</p>
<p>
	<strong>Лекарствата в школските здравни кабинети ще бъдат сменени</strong></p>
<p>
	В. Сега</p>
<p>
	В здравните кабинети в училищата и детските градини вече ще може да се осигуряват и по-специфични лекарства за оказване на първа помощ на хронично болни деца, предвижда проект на наредба на здравното министерство за дейността им. Освен това част от задължителните в момента медикаменти за спешния шкаф на кабинетите ще бъдат сменени.</p>
<p>
	Една от основните функции на здравните кабинети е да оказват първа помощ до появата на линейка. Затова и в момента те трябва да имат адреналин, аналгин, витамин С, глюкоза, урбазон и алергозан за алергични реакции, диазепам, дефламол, фенобарбитал, нитроглицерин, деган, спазмалгон и др. В бъдеще препаратите ще се разделят на терапевтични групи - дезинфектанти, продукти за обработка на рани, антихистамини, аналгетици, антиепилептични, за гастроинтестинални нарушения, кортикостериоди, противовъзпалителни. Освен това за децата с хронични заболявания може да се осигурят и допълнителни лекарства, ако това е посочено от личния им лекар.</p>
<p>
	<strong>250 млн. лв. взимат фермерите до Коледа</strong></p>
<p>
	В. Стандарт</p>
<p>
	250 млн. лв. ще получат българските фермери от 16 октомври до края на годината. Това съобщи министърът на земеделието Десислава Танева след Консултативния съвет по животновъдство, който се състоя във Велико Търново. Обявени са и индикативните ставки и подкрепата, която фермерите ще получат по обвързаната програма за директни плащания. Средствата са национални и европейски. &quot;В първата седмица, възможна за плащане, която стартира на 16 октомври, ние ще изплатим максимално разрешения аванс на всяка схема по обвързано плащане, а именно 70%.</p>
<p>
	През тази седмица фермерите ще получат 113 млн. лв. От там насетне през декември ще бъдат платени остатъкът от 30% на глава животно, така както регламентът и решението на Комисията за подкрепа в млечния сектор ни позволява&quot;, каза Танева. По думите й България се е възползвала от първия възможен срок за авансово плащане, даден от комисията. МЗХ разглежда 3 варианта за критериите за разпределение на средствата, които ЕК отпуска за кризата в млечния сектор.</p>
<p>
	<strong>Кметове: Вразумете се за бежанците!</strong></p>
<p>
	В. Стандарт</p>
<p>
	Държавна политика по бежанската криза, отстояваща националните интереси, поискаха още над 40 учени, интелектуалци и кметове. Те се присъединиха към подписката, която обявиха чрез &quot;Стандарт&quot; академиците Георги Марков, Константин Косев, Васил Гюзелев, Ваньо Митев, Дамян Дамянов, Благовест Сендов.</p>
<p>
	&quot;Господа управници, призоваваме ви да не мълчите и наблюдавате трагичните процеси, като чакате указания и решения отвън, нехаейки за катастрофичните заплахи, надвиснали над Европа и нашата страна, но заемете ясна и категорична позиция, отстояваща висшите национални интереси. Събудете се, вразумете се!&quot;, обявиха в документа член-кореспондентите Васил Николов и Васил Проданов, професорите Валери Стефанов, Борислав Стоев, и Йордан Ведър.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
