

	<div class="art">
		<div id="article_text" class="s4" itemprop="articleBody">
			
			
			<p>
	<strong>Кампанията срещу контрабандата се плаща само от &quot;Булгартабак&quot;</strong><br />
	<em>в. Капитал Daily</em></p>
<p>
	За втори път тече мащабна рекламна кампания срещу контрабандата на цигари. Официално зад нея застават &quot;Булгартабак&quot;, две държавни институции - Министерството на финансите и Агенция &quot;Митници&quot;, и две асоциации на производителите на тютюн. Разходът се плаща само от цигарения холдинг. И то щедро, ако се съди по първото издание от началото на годината цената на рекламите е била около 1 млн. лв. за два месеца.</p>
<p>
	Сегашната кампания тече вече две седмици. Различното сега е, че периодът съвпада с предизборна обстановка и се изливат солидни средства към медии. И второ, от миналата седмица вече официално пряко участие в &quot;Булгартабак&quot; има депутатът от ДПС Делян Пеевски. За институциите явно това не променя нищо и съвместният брандинг си остава. Остава си и старият проблем, че под оправданието кампания срещу контрабандата холдингът се рекламира, а това е забранено.</p>
<p>
	<strong>Забраната за електронна &quot;Гражданска отговорност&quot; стигна до депутатите</strong><br />
	<em>в. Капитал Daily</em></p>
<p>
	Изричната забрана за онлайн сключване на автомобилната застраховка &quot;Гражданска отговорност&quot; е запазена и в последния проект за нов Кодекс за застраховането. Той е внесен от Министерския съвет в парламента, след като преди няколко месеца беше подготвен от експерти на Комисията за финансов надзор (КФН).</p>
<p>
	Във времето за обществено обсъждане против забраната се изказаха много застрахователни компании, като те изпратиха и становища с предложения за промени. От текстовете на проекта се вижда, че мнението им не е било взето под внимание.</p>
<p>
	<strong>Българчетата са пети в Европа по затлъстяване</strong><br />
	<em>в. Сега</em></p>
<p>
	България е на пето място от 32 страни в Европа по детско затлъстяване. Това сочат данни, изнесени на Европейски конгрес по затлъстяване, проведен в Прага през май тази година, съобщи доц. Светослав Ханджиев, член на ръководството на Европейската академия на науките по храненето.</p>
<p>
	Делът на затлъстелите деца е най-висок в Ирландия - 23.1% от децата на възраст 6-18 години. Следват Албания с 22% и Грузия с 20%. В България децата със затлъстяване са 19.8%, съобщава Дарик радио.</p>
<p>
	<strong>Министерството на икономиката прави нов анализ защо бягат инвеститорите</strong><br />
	<em>в. Сега</em></p>
<p>
	Министърът на икономиката Божидар Лукарски демонстрира вчера смайваща липса на осведоменост, свързана с бизнеса у нас. &quot;Министерството на икономиката и Министерството на финансите са разработили обхватен анализ на проблемите, възпрепятстващи разрастването на инвестициите&quot;, обяви на бизнес форум в Пловдив той. Министърът разясни, че вече е утвърден списък с основните проблемни области. Нещо повече - по проблемите на фирмите работели &quot;множество работни групи на високо ниво&quot;, които до началото на 2016 г. щели да представят и конкретни мерки за намаляване на бремето на фирмите.</p>
<p>
	&quot;Поставяйки акцент върху нуждите на инвеститорите, правителството цели да подкрепя създаването и развитието на високопроизводителни, устойчиви и конкурентоспособни предприятия, които имат потенциал за развитието на експорта и за генерирането на заетост&quot;, каза Лукарски.</p>
<p>
	<strong>Бавят камионите до 6 часа на границите</strong><br />
	<em>в. Стандарт</em></p>
<p>
	Затягането на граничния контрол в страните от ЕС заради пътуващите нелегално бежанци се превръща в проблем за българските превозвачи. Всички пътувания през Австрия например са се удължили с минимум 3 и максимум 6 часа, разказаха превозвачи за в. &quot;Стандарт&quot;. Драконовските мерки за контрол на австрийската граница бяха наложени след зачестилите случаи на нелегален трафик на бежанци. Само преди дни австрийската полиция задържа румънски камион, превозващ 24-ма бежанци от Афганистан. Това са били младежи на възраст 16-17 години.</p>
<p>
	По думите на Миролюб Столарски, председател на БАСАТ (Българска асоциация на сдруженията в автомобилния транспорт), и Красимир Лалов, председател на Националното сдружение на българските превозвачи, най-затруднено е преминаването на българските камиони през Унгария, Австрия, Германия и Ламанша.</p>
<p>
	<strong>60 германски компании с интерес към България</strong><br />
	<em>в. Стандарт</em></p>
<p>
	Интерес за инвестиции у нас са заявили над 60 германски компании. Това е сериозна промяна на фона на единичните бройки от предходни години, каза министърът на икономиката Божидар Лукарски.</p>
<p>
	Той участва на официална церемония за откриването на 54-ия хипермаркет на групата Кауфланд в България, който е и 10-и юбилеен в София.</p>
<p>
	<strong>Разхождаме се по стъпките на император Константин по Коледа</strong><br />
	<em>в. Новинар</em></p>
<p>
	По Коледа столичани и гостите на града ще могат да се разхождат по оригиналната 1500-годишна настилка на двете централни улици на антична Сердика, по които в началото на 4-ти век се е разхождал и римският император Константин. Това ще стане, след като в началото на декември приключи изпълнението на мащабния проект на Министерството на културата и Столичната община за изграждането на античния културно-комуникационен комплекс &bdquo;Сердика&rdquo; на Ларгото в София. Той се финансира по ОП &bdquo;Регионално развитие&rdquo; и е на стойност 15,5 млн. лв.</p>
<p>
	Комплексът ще се състои от две части. Вътрешната е разположена под бул. &bdquo;Мария Луиза&rdquo; срещу ЦУМ, а откритата се намира между входа на метростанция &bdquo;Сердика 2&rdquo; и джамията &bdquo;Баня Баши&rdquo;. Руините под булеварда ще бъдат заградени със специална стъклена стена откъм ЦУМ, разказа за &bdquo;Новинар&rdquo; ръководителят на проекта археологът Марио Иванов.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
