

	<div class="art">
		<div id="article_text" class="s4" itemprop="articleBody">
			
			
			<p>
	<strong>Ентусиазъм на панели</strong><br />
	<em>в. Капитал</em></p>
<p>
	Да има магистрали за големите и саниране за малките. Ако Бойко Борисов беше Дядо Коледа, вероятно това щеше да бъде неговият фейсбук статус към строителите. Дори и без премиерът да е така откровен обаче, е ясно, че Националната програма за енергийна ефективност (или за по-кратко - санирането) е нещо като реванш за средните и малките фирми в този подкрепян от държавата сектор, в който големите играчи си разделиха стотици милиони от европроекти.</p>
<p>
	&quot;Камарата твърдо ще отстоява позицията си, че малките и средните фирми трябва да са основните участници в изпълнението на мерките за енергийна ефективност&quot;, подчерта преди почти година инж. Светослав Глосов, председател на управителния съвет на Камарата на строителите в България. Неофициално според строителите това е било споразумение, постигнато още по време на консултациите между бранша и МРРБ - да не се правят огромни поръчки за пакети от много блокове, които биха били непостижими за малките и не особено интересни за големите.</p>
<p>
	<strong>Министерствата: свиване, но не съвсем</strong><br />
	<em>в. Капитал</em></p>
<p>
	Министерствата вече харчат по-малко за възнаграждения, отколкото миналата година. Това се видя още с резултатите за изпълнението на бюджета към края на юли. Данните от Системата за електронни бюджетни разплащания (СЕБРА) подсказват, че консолидацията на разходите за персонал продължава и през август. Това значи, че поне част от тях се опитват да спазват закона за бюджета, който иска 10% свиване на заплати и осигуровки спрямо 2014 г.</p>
<p>
	Наред с добрите новини обаче, се забелязва тревожна тенденция &ndash; намалението се компенсира с други разходи. При анализ на ежедневните данни от СЕБРА за шестнадесетте министерства се вижда, че разходите за заплати, възнаграждения и други плащания за персонала се свиват с 4%, но разходите за издръжка растат с 2.5%. В крайна сметка нетният резултат е едва около 30 млн. лв. по-малко текущи разходи.</p>
<p>
	<strong>Маршрути на отчаянието</strong><br />
	<em>в. Капитал</em></p>
<p>
	Една лятна сутрин полицай отваря задните врати на камион, който би трябвало да превозва храни. Вместо това открива разлагащите се трупове на няколко десетки души. Мигранти, поели към по-добрия живот в Европа през каналите за нелегален трафик. Европа е покрусена. Amnesty International казва, че тази &quot;трагедия е била въпрос на време&quot;. А директорът на бежанската служба признава, че &quot;ако не намерим по-добър начин да управляваме миграцията като цяло, хората ще продължат да се поставят в подобни опасни ситуации&quot;.&nbsp; Европейските лидери се събират спешно, за да обсъждат кризисни мерки. В памет на загиналите граждани застават под огромен транспарант с надпис &quot;Никога повече&quot;.</p>
<p>
	Не, това не е историята на 71 бежанци, които бяха открити мъртви в изоставен камион край Виена тази седмица. Това е историята на 58 китайци, намерени в хладилен камион край английския пристанищен град Дувър преди петнадесет години. Млади мъже и жени, починали от задушаване, докато се опитвали да пресекат Ламанша. Отзвукът от този нещастен случай е толкова голям, че води до подписването на Протокола от Палермо за предотвратяване, противодействие и наказване на трафика с хора, особено жени и деца. Важен документ, който допълва Конвенцията на ООН срещу международната организирана престъпност.</p>
<p>
	<strong>МО пак се върна на варианта друга държава да пази небето ни</strong><br />
	<em>в. Сега</em></p>
<p>
	Военният министър Николай Ненчев е потърсил подкрепа от коалиционните си партньори вчера за промени в Закона за отбраната, които ще дадат възможност на друга държава да пази небето ни. Това съобщи самият той след заседание на Съвета на коалицията.</p>
<p>
	Ще бъде променен текстът, в който е записано, че охраната на въздушното пространство на България се осъществява от българската армия. &quot;Това е нещо, което е изключително важно за нас, за въоръжените сили, нещо, което се насърчава от партньорите ни в НАТО, нещо, което ще ни улесни, а ще ни спести средства&quot;, заяви Ненчев. Интерес вече са проявили от Полша, Италия, Гърция и Румъния. България има подписани споразумения с изпълняване на &quot;Ер полисинг&quot; с Гърция и Румъния, което позволява техни изтребители да летят в българското въздушно пространство.</p>
<p>
	<strong>Откриха съкровище под &bdquo;Св. Неделя&quot;</strong><br />
	<em>в. Стандарт</em></p>
<p>
	Най-голямата колективна монетна находка е намерена при археологическите проучвания на пл. &bdquo;Св. Неделя&quot;, обяви пред журналисти зам-кметът на столична община д-р Тодор Чобанов. Монетното съкровище е съставено от 2976 сребърни денара от I и II век, укрити в керамичен съд, уточняват от общината.</p>
<p>
	<strong>Слаб сезон за корабчетата</strong><br />
	<em>в. Стандарт</em></p>
<p>
	Туристическите корабчета, които са една от най-големите и достъпни летни атракции през лятото във Варна, отчитат спад на клиенти и слаб сезон. Тази година в Морска администрация Варна са били регистрирани общо 47 плавателни съда за сезонен превоз и развлекателна дейност, докато миналата година техният брой е бил 65, показват данните от морските регистри.</p>
<p>
	Липсата на интерес към морски разходки не е пряко свързана с намалелия поток от туристи, а по-скоро със сравнително високите цени на забавлението и намалената му атрактивност, смятат в туристическия бранш.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
