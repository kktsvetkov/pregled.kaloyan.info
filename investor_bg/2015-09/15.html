

	<div class="art">
		<div id="article_text" class="s4" itemprop="articleBody">
			
			
			<p>
	<strong>Газопроводът Добрич - Силистра ще бъде завършен до месец</strong><br />
	<em>в. Капитал Daily</em></p>
<p>
	Газопроводът Добрич - Силистра, чието изграждане започна през 2013 г., ще бъде финализиран следващия месец. Тогава проектът ще получи Акт 16. Tова заяви изпълнителният директор на &quot;Булгартрансгаз&quot; Георги Гегов по време на общественото обсъждане на 10-годишния план за развитие на мрежата на компанията, което се проведе в Комисията за енергийно и водно регулиране (КЕВР). На практика това е първият проект за нов газопровод, който ще бъде завършен от &quot;Булгартрансгаз&quot; в последните години.</p>
<p>
	<strong>Дистрибуторският бизнес на &quot;Химснаб БГ&quot; е придобит от Safic-Alcan</strong><br />
	<em>в. Капитал Daily</em></p>
<p>
	Френският търговец с химически суровини и материали Safic-Alcan придоби дистрибуторската дейност на българската &quot;Химснаб БГ&quot;. Компанията е прехвърлила част от търговското си предприятие на френската група, като за целта е регистрирано ново дружество с името &quot;Сафик-Алкан Химснаб&quot; с адресна регистрация в Русе, съобщиха от компанията. Общо 18 служители вече са прехвърлени в новата компания, като се очаква да има промени и в мениджмънта.</p>
<p>
	<strong>Цветанов бе оневинен точно преди старта на кампанията</strong><br />
	<em>в. Сега</em></p>
<p>
	Дни преди официалния старт на предизборната кампания 25 септември съдът оневини напълно бившия вътрешен министър Цветан Цветанов. Делото е за отказа му да се приложат специални разузнавателни средства срещу някогашния началник на сектор &quot;Борба с организираната престъпност&quot; във Велико Търново Орлин Тодоров и още двама души и стана популярно като &quot;6-те НЕ!!!&quot;. Това се случва, след като два съдебни състава признаха Цветанов за виновен и го осъдиха ефективно. По традиция бившият министър ръководи предизборния щаб на ГЕРБ и вчера той обеща да не използва оправдателната присъда за предизборни цели.</p>
<p>
	<strong>Фирмите ще трябва да се обясняват пред НАП за всяка покупка над 700 лв.</strong><br />
	<em>в. Сега</em></p>
<p>
	Управляващите са на път да въведат абсурдни изисквания в режима за възстановяване на ДДС и да принудят всички фирми да се обясняват пред НАП за дребни и тривиални служебни покупки. Промени в Закона за ДДС предвиждат всички регистрирани по ДДС компании, които купуват стоки за служебно ползване на стойност над 700 лв. и си възстановяват данъка за тях, да информират изрично НАП, ако тези стоки могат да се ползват и за лични нужди.</p>
<p>
	<strong>Бизнесът скочи за осигуровките</strong><br />
	<em>в. Стандарт</em></p>
<p>
	Увеличението на минималните осигурителни доходи за поредна година породиха напрежение сред работодателските организации. Днес се очаква четирите представителни организации на бизнеса - КРИБ, БСК, БТПП и АИКБ, да разкритикуват съществуването на прагове, върху които се осигуряват работещите в България. Те ще се обявят и срещу намерението на вицепремиера и социален министър Ивайло Калфин административно да наложи увеличение на минималните осигурителни доходи в секторите, в които няма споразумения между работодатели и синдикати.</p>
<p>
	<strong>Борисов: Плащаме 206 млн. лв., ако не завършим Северната тангента навреме</strong><br />
	<em>в. Новинар</em></p>
<p>
	Върху Северната тангента, върху която работим усилено - на три места изникна археология. Моля археолозите да работят по-бързо, защото ако не завършим до 30 декември Северната тангента, ще платим 206 млн. лв. от нашия бюджет, а това са много пари. Това каза министър-председателят Бойко Борисов по време на официалното откриване на завода за боклук.</p>
<p>
	<strong>В челната десетка сме по усвояване на еврофондове</strong><br />
	<em>в. Новинар</em></p>
<p>
	България е на престижното осмо място по усвояване на евросредства. Статистиката сочи, че от предпоследното място сме се изкачили в челните позиции, а само през последната година бележим рекордни нива. Към момента за предходния програмен период 2007-2013 г. сме усвоили малко под 80%, като до края на годината средствата трябва да надхвърлят 90%. В началото на месеца България подписа меморандум със Световната банка за подкрепа при усвояване на еврофондовете.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
