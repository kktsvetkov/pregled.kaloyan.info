

	<div class="art">
		<div id="article_text" class="s4" itemprop="articleBody">
			
			
			<p>
	<strong>Близо един милион лева е получило ръководството на БНБ за 2014 г.</strong><br />
	<em>в. Капитал Daily</em></p>
<p>
	Близо един милион лева са си поделили бившият управител на БНБ Иван Искров и членовете на екипа му през миналата година. Точната сума е 997 хил. лв., или средно по 11 870 лв. на човек месечно за заплати и бонуси, като не е ясно дали сумата е нетна или в нея са включени и разходите за данъци и осигуровки. Източник на информацията е централната банка, която е предоставила данните на информационния сайт OffNews след отправено искане по Закона за достъп до обществена информация (ЗДОИ). С това медията прави първия от години насам успешен пробив да разчупи необоснованата практика на БНБ да пази в тайна размера на възнагражденията на служителите си. Заявка, че ще направи тази информация публична по примера на централните банки по целия свят, направи новият гуверньор на БНБ Димитър Радев при встъпването му в длъжност през юли. Въпреки ангажимента му за повече прозрачност, ръководената от него институция не конкретизира сумите, които са получили Искров и другите шестима членове на управителния съвет въпреки изричното искане на OffNews.</p>
<p>
	<strong>Логистичният център на швейцарската Trisa заработи край Елин Пелин</strong><br />
	<em>в. Капитал Daily</em></p>
<p>
	Новият логистичен център на компанията &quot;Триза България&quot; в &quot;Индустриален парк София-изток&quot; беше официално открит в четвъртък. Това ще е основната база, от която ще се изпращат четки за зъби за цяла Източна Европа и държавите от бившия Съветски съюз, обясни Евгени Кръстев, управител на българското дружество. Инвестицията в първия етап на проекта е малко над 6 млн. лв., което включва покупката на земята и изграждането на сградите, коментира Кръстев.</p>
<p>
	Логистичният център е разположен на застроена площ от 3000 кв.м върху собствен терен от 27 000 кв.м, като застрояването ще бъде поетапно в следващите години. В началото на 2017 г. се очаква да започне строежът на втория етап, а в бъдеще да бъдат изградени още две сгради. Към момента в логистичната база работят 15 души, като се планира до края на годината броят им да достигне 30, основно местни хора от Елин Пелин.</p>
<p>
	<strong>&quot;Фич&quot; понижи рейтинга на енергийния ни холдинг</strong><br />
	<em>в. Сега</em></p>
<p>
	Рейтинговата агенция &quot;Фич&quot; понижи дългосрочния кредитен рейтинг в чужда и местна валута на Българския енергиен холдинг (БЕХ), съобщиха вчера от дружеството. На компанията е поставена негативна перспектива.</p>
<p>
	Информацията идва в изключително деликатен за холдинга момент. БЕХ търси спешно заем от 650 млн. евро, с който да покрие дълговете на дъщерната си НЕК към американските централи &quot;Марица-изток&quot; 1 и 3. Датите за подписване и финансиране на заема ще зависят от преговорите с бъдещия кандидат, а усвояването на парите трябва да стане още през ноември. Чак след като дълговете към двете централи бъдат погасени, в сила ще влязат новите споразумения с тях, които предвиждат минимално поевтиняване на тока, който в момента НЕК задължително изкупува.</p>
<p>
	<strong>Оздравителният план на БДЖ пропада заради липса на финансиране</strong><br />
	<em>в. Сега</em></p>
<p>
	Стратегията за оздравяване на БДЖ засега няма да се реализира. Причина за това е, че Министерството на финансите отказва да я одобри и да отпусне средствата за изпълнението й. Това стана ясно от думите на транспортния министър Ивайло Московски. В четвъртък вечерта той отговори на въпрос на Гроздан Караджов (РБ), председател на транспортната комисия в парламента.</p>
<p>
	Според него няма никакъв напредък от април, когато в комисията е било постигнато &quot;уникално пълно съгласие между всички политически сили&quot; за това как да бъде вдигнат на крака държавният жп превозвач. &quot;Какво става? Важно е да знаем заради съдбата на БДЖ. Стратегията се изгуби някъде в изпълнителната власт&quot;, изрази общата позиция на колегите си Караджов.</p>
<p>
	<strong>Топ 100 на фирмите с 340% ръст на печалбата</strong><br />
	<em>в. Стандарт</em></p>
<p>
	95 млн. лв. е общата сума на печалбите на първите 100 фирми в България, които са отчели най-голям ръст на печалбата си през 2014 г. Това представлява ръст от 339% спрямо общата сума на печалбата им за 2013 г. - 22 млн. лв. Това става ясно от класацията на БТПП за &quot;Топ 100 на фирмите за 2014 г.&quot;. В класацията има 5 категории с 5 различни критерия - ръст на печалбата, печалба на 100 лв. приходи от продажби, печалба на 100 лв. собствен капитал, ръст на приходите от продажби и максимален размер на приходите от продажби и печалба в 6-те национални района. Класацията е направена сред 6245 фирми, произвеждащи 81,53% от БВП. Най-големи скокове в печалбата през 2014 г. са постигнали предприятията от индустрията. Сред първите 50 попадат фирми от производството на машини и оборудване, хранително-вкусовата промишленост и производството на текстил и облекло.</p>
<p>
	<strong>Гърци искат да инвестират в най-новото ни село</strong><br />
	<em>в. Стандарт</em></p>
<p>
	Занемареният ученически лагер в най-новото село у нас - Попови ливади, да бъде възстановен и модернизиран. Селището, което е над Гоце Делчев, е цел на инвеститори от гръцката община Просочани. Те са готови да вложат сериозни средства в развитието на населеното място в предпочитана туристическа дестинация.</p>
<p>
	Очаква се община Гоце Делчев и гръцката община да изготвят проект по Трансгранично сътрудничество. Целта е тази база да се ползва от български и гръцки деца, които да отдъхват и се забавляват в красивата Пирин планина. Преди време над 100 жители на гръцката община посетиха лагера и обиколиха цялата местност. Те са наследници на някогашните гърци, които живеели в селище в района, но през 1912-1913 г. се изселили в днешна Гърция.</p>
<p>
	<strong>Китайци съживиха шивашкия бизнес у нас</strong><br />
	<em>в. Новинар</em></p>
<p>
	Шивашката индустрия у нас бележи истински подем и това се дължи на множеството поръчки, които получаваме от Китай.</p>
<p>
	Това съобщи председателят на Българската търговско-промишлена палата (БТПП) Цветан Симеонов по време на обявяването на стоте фирми, които имат най-голям принос за икономиката ни през 2014 г. &bdquo;Шивашката индустрия се развива. Има много поръчки от Китай, защото сме по-бързи и работим с по-добро качество от азиатските производители&ldquo;, категоричен е Симеонов.</p>
<p>
	Последните данни на БТПП показват, че икономиката в страната ни, макар и с бавни темпове, върви нагоре.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
