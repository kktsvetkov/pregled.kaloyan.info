

	<div class="art">
		<div id="article_text" class="s4" itemprop="articleBody">
			
			
			<p>
	<strong>8% по-слабо лято</strong><br />
	<em>в. Капитал Daily</em></p>
<p>
	Лято 2015 е довело 8% по-малко чужди туристи в страната. Това показват данните за трите ключови месеца от сезона. За бизнеса година е слаба, защото хотелиерите свалиха предварително цените и това е свило приходите им средно с 10-20% спрямо предишната година. Това са минус няколкостотин милиона, тъй като морският туризъм генерира около 2-2.5 млрд. евро годишни приходи.</p>
<p>
	Новината на сезона е, че германецът отново е турист номер 1 на българското Черноморие, но това е, защото руските пътуващи са намалели с една четвърт.</p>
<p>
	Числата на сезона</p>
<p>
	Август се оказва като миналогодишния - има скромен ръст от 0.4% спрямо същия месец на предходната година. Но данните за трите най-важни месеца за летния сезон &ndash; юни, юли и август, показват, че общо туристите са намалели със 7.9% на годишна база. Спадът на руските туристи е 24.3%, а на украинските &ndash; 19%. И докато той беше очакван, неприятна изненада представлява големият срив при румънските (с 32.5%), чешките и австрийските (почти 15%), френските и скандинавските туристи. Германия е отново най-големият ни пазар, но дори и там има леко свиване на броя на посетилите България - с 1.7% спрямо летните месеци на 2014 г.</p>
<p>
	<strong>Ипотекиран в КТБ атрактивен имот се продава отново с по-висока цена</strong><br />
	<em>в. Капитал Daily</em></p>
<p>
	Сградата с надписа на &quot;Агрокомплект&quot; в София, продавана по искане на синдиците на КТБ, е пусната на нов търг с по-висока цена, показва справка в регистъра на частните съдебни изпълнители. Увеличението е с над 750 хил. лв. и имотът вече се предлага при минимална цена 3 334 575 лв. Срещу тези пари се продава цялата сграда без партерния етаж, на който са настанени дипломатически посолства. Това беше първият от по-големите опити за продажби на имоти на длъжници от КТБ. Бъдещият купувач ще придобие сутерен, първи и втори етаж над партер, както и едноетажна обслужваща постройка, в която има работилници и зъболекарски кабинет. Те се намират в центъра на София, на ъгъла на булевардите &quot;Васил Левски&quot; и &quot;Дондуков&quot;, като в сградата е и посолството на Кралство Дания.</p>
<p>
	<strong>БЕХ отложи избора на банка за кредит от 650 милиона евро</strong><br />
	<em>в. Сега</em></p>
<p>
	Липсата на достатъчно кандидати принуди Българския енергиен холдинг (БЕХ) да удължи срока за подаване на заявления за участие в процедурата за изтегляне на заем от 650 млн. евро. Парите са нужни, за да може дъщерната компания на БЕХ - НЕК, да изчисти дълговете си към двете американски централи - ТЕЦ &quot;Марица-изток&quot; 1 и 3.</p>
<p>
	Разплащането с двете електроцентрали е част от споразуменията за намаляване на цената на тока, който НЕК изкупува задължително. Към момента електрическата компания им дължи около 900 млн. лв. Исканият от БЕХ кредит обаче е по-голям, като едно от обясненията е, че докато текат процедурите дълговете може да нараснат.</p>
<p>
	<strong>Курсовете за готвачи и козметици са най-търсени</strong><br />
	<em>в. Сега</em></p>
<p>
	Курсовете за готвачи, хлебари, шивачи, козметици, хотелиери и други от сферата на услугите са най-търсени сред желаещите да получат допълнителна професионална квалификация. Това съобщи инж. Красимира Брозиг, главен секретар на Националната агенция за професионално образование и обучение (НАПОО).</p>
<p>
	През 2014 г. през обучения за придобиване на степен на професионална квалификация са преминали 18 546 души. За сравнение през 2013 г. броят им е бил над 29 хиляди, което е доста голям спад. Най-много от обучените през миналата година - близо 20% (3648 души), са били в сферата на приложната математика. Реално обаче най-голям интерес е имало към направление хотелиерство, ресторантьорство и кетъринг - въпреки че по него са отчетени по-малко обучени хора - близо 11%, или 2032 души, техните курсове са били по-дълги и съответно са показателни за истинския интерес на лицата да започнат работа по придобитата степен на професионална квалификация, обясни Брозиг. На трето място по интерес се нареждат обученията в направление транспортни услуги - те са изкарани от 1439 лица (7.76%). Курсове по фризьорски и козметични услуги са минали 1377 души (7.42%), а по счетоводство и данъчно облагане - 1177 души (6.35%).</p>
<p>
	<strong>Учим лекарите на Европа</strong><br />
	<em>в. Стандарт</em></p>
<p>
	Невиждан бум на чуждестранни студенти от ЕС отчитат тази година медицинските университети у нас. &quot;Досега в първи курс са се записали 580 чужденци от Западна Европа, очаквам да станат 700&quot;, каза ректорът на Медицинския университет в столицата проф. Ваньо Митев. Италианците дори са си направили собствено общежитие. Варненският Медицински университет пък обучава общо над 1200 чужденци от 44 страни. Заради големия интерес дори се е наложила селекция, защото трима души кандидатствали за едно място. Най-много са младежите от Германия, Великобритания и Испания. В Медицинския университет в Плевен до вчера бяха подали документите си над 300 момчета и момичета от 28 държави. Отново най-висок е броят на кандидатите от Великобритания - 145 души. След тях са индийците - 70 човека.</p>
<p>
	<strong>Погват търговците на автомобили</strong><br />
	<em>в. Стандарт</em></p>
<p>
	Финансовият министър Владислав Горанов ще проведе разговори с ръководството на НАП ще предложи да започнат масирани проверки по големите борси за употребявани автомобили, съобщи Нова ТВ.</p>
<p>
	По данни на Асоциацията на автомобилните производители употребяваните коли на борсите у нас са около 250 000. Продажбата на основна част от тях се прави като сделка между физически лица. И така се заобикаля плащането на ДДС.</p>
<p>
	<strong>Строителите на Околовръстното в София се покриха</strong><br />
	<em>в. Новинар</em></p>
<p>
	Изненадваща проверка на изграждащата се Западната дъга на Софийския околовръстен път направиха министърът на регионалното развитие и благоустройството Лиляна Павлова и председателят на Управителния съвет на агенция &bdquo;Пътна инфраструктура&ldquo; инж. Лазар Лазаров.</p>
<p>
	От регионалното министерство съобщиха, че на терен са липсвали достатъчно работници и техника, което ги е обезпокоило, че обектът няма да бъде завършен в срок. Съгласно договора Западната дъга трябва да бъде завършена в края на октомври тази година.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
