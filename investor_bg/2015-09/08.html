

	<div class="art">
		<div id="article_text" class="s4" itemprop="articleBody">
			
			
			<p>
	<strong>&quot;Турски поток&quot; тръгва като газопровод само за Турция</strong></p>
<p>
	В. Капитал Daily</p>
<p>
	Изграждането на проекта &quot;Турски поток&quot; ще започне само с една от планираните 4 тръби и тя ще доставя природен газ единствено за турския пазар. Строителството на останалите тръби ще започне, след като се оцени има ли търсене на руския газ в Европа, заяви пред журналисти заместник-ръководителят на &quot;Газпром&quot; Александър Медведев. &quot;Договорихме се с турските партньори, че първо ще се работим по тръба № 1, а след това ще огледаме останалите. Но ако някой си мисли, че Турция се е отказала от втората и третата тръба, това не е вярно. И всичко ще зависи от това колко търсене ще бъде заявено от Европа&quot;, цитира думите му &quot;Интерфакс&quot;.</p>
<p>
	Той не посочи срокове за начало на строителството и експлоатацията, както и цената, на която Анкара ще купува газа от &quot;Турски поток&quot;. Морската част от проекта ще следва в продължение на 660 км трасето на &quot;Южен поток&quot;, а в последните 250 км ще се отклони към европейския турски бряг. Засега тръбата от руския град Анапа до турския Кайъкьой ще се включи само в турската мрежа.</p>
<p>
	<strong>Парите в Сребърния фонд стигнаха 2,5 млрд.</strong></p>
<p>
	В. Стандарт</p>
<p>
	Парите за пенсии в Сребърния фонд достигнаха 2,534 млрд. лв. към края на месец август, сочат данните на Министерството на финансите. От началото на годината парите във фонда са нараснали с 89 млн. лв. За период от близо 5 години обаче - от края на 2010 г. до август 2015 г., средствата във фонда са се увеличили с 851 млн. лв. Досега във фонда влизаха парите от приватизация, концесии, както и 25% от излишъка в държавния бюджет, като идеята е след години средствата да се използват за плащане на пенсии. С промените в Кодекса за социално осигуряване обаче парите в Сребърния фонд може да нараснат по-бързо.</p>
<p>
	<strong>Катар иска 100 хил. БГ агнета годишно</strong></p>
<p>
	В. Стандарт</p>
<p>
	Катар желае да изкупува минимум по 100 хил. български агнета годишно. Това заяви за &quot;Стандарт&quot; Бойко Синапов, председател на Националната асоциация на животновъдите, след вчерашната среща в Министерството на земеделието на новосъздаденото търговско дружество &quot;Българско агне&quot; с катарската делегация. Засега в &quot;Българско агне&quot; участват 12 родни производители и търговци, но ще може да се включат още животновъди, ако са съгласни с договорените условия, уточни Синапов.</p>
<p>
	Според него родните животновъдите могат да осигурят без проблем желания от катарска страна брой агнета. Оттук нататък обаче следват договорки за това как точно ще става износът. &quot;За да се направи тази заготовка от 100 хил. агнета, което не е голямо количество, нашите производители трябва да имат гаранция&quot;, посочи Синапов. По думите му трябва да има договорни отношения между България и Катар, които да се обезпечат с финансово перо. Цените, на които катарците ще изкупуват родните ни агнета, ще се договарят на следващи срещи. &quot;На тази среща ги уведомихме за настоящите цени от 2,5-3 евро за кг и не им се сториха стресиращи. Надяваме се да намерим общ език, но всичко е въпрос на гаранции и от двете страни&quot;, посочи Синапов.</p>
<p>
	<strong>Инспекторите на МОН хванали едва 505 фиктивни ученици</strong></p>
<p>
	В. Сега</p>
<p>
	Инспекторите на просветното министерство са хванали през цялата отминала учебна година малко над 500 фиктивни ученици, които не посещават училище, но се водят записани на хартия и за тях се превеждат пари. Това показват резултатите от нарочните проверки на ведомството за учебната 2014/2015 г., обяви зам.-министърът на образованието Ваня Кастрева. По думите й най-много мъртви души има в неприсъствена форма на обучение.</p>
<p>
	Миналата седмица просветният министър Тодор Танев обяви, че от хванати фиктивни ученици има 20 млн. лв. резерв в МОН. Простата сметка от 500 фиктивни ученици, които биха получили по около 1400 лв. от държавата, обаче показва, че &quot;спестените&quot; пари биха били само 700 000 лв. Източници на &quot;Сега&quot; потвърдиха, че подобен резерв във ведомството няма.</p>
<p>
	<strong>Полицията пак окупира Гърмен заради бутане на 4 къщи</strong></p>
<p>
	В. Сега</p>
<p>
	Още четири от незаконните къщи в ромската махала &quot;Кремиковци&quot; на село Гърмен бяха разрушени в понеделник. По план трябваше да бъдат премахнати още две, но в крайна сметка рушенето им бе отложено за днес, тъй като става дума за двуетажна и триетажна масивна постройка. И тази акция по разрушаването не мина без екшън. Ромската махала отново бе окупирана от полиция и жандармерия, имаше линейка, както и социални работници. В един момент напрежението ескалира и жителите на &quot;Кремиковци&quot; се нахвърлиха върху кмета на Гърмен Минка Капитанова. Кметицата, на която миналата седмица МВР отказа лична охрана, бе изведена от полицията. В махалата бе и зам. областният управител на Благоевград Асим Адемов.</p>
<p>
	<strong>ЮНЕСКО потвърди: Без нови ски зони в Пирин</strong></p>
<p>
	В. Сега</p>
<p>
	Делегация от експерти на две министерства - на спорта и на туризма, е била в централата на ЮНЕСКО в Париж, за да постави въпроса за промяна в границите на национален парк &quot;Пирин&quot;. Целта е да се разшири ски зоната в Банско, като българските представители дори са предложили новите туристически зони да се изключат от защитения обект за сметка на други в националния парк. Организацията има отношение към темата, тъй като Пирин е в списъка със световното природно наследство.</p>
<p>
	Срещата с шефа на Центъра за световно наследство Кишоре Рао е била на 15 юли. Кишоре Рао обаче категорично е припомнил решенията на Комитета за световно наследство, които изискват от българската страна &quot;да не развива ски спорт в границите на обекта на световно наследство&quot;. Той е припомнил и че нашата страна тогава се е съгласила на подобен компромисен вариант, а сега се искало точно обратното. Според позицията на комитета от 2012 г., ако България наруши тези ангажименти, парк &quot;Пирин&quot; ще влезе в списъка на обектите в опасност.</p>
<p>
	<strong>Нуждаещите се от помощ за отопление намаляват</strong></p>
<p>
	В. Новинар</p>
<p>
	Нуждаещите се от помощ за отопление са намалели в сравнение с миналата година. Това поне показва справка в сайта на Агенцията по социално подпомагане. В първите два месеца на кампанията, която стартира през юли, са постъпили 183 102 заявления. Те са с 6779 по-малко от миналата година, когато са подадени 189 881 заявления. Отказаните молби тази година са общо 12 987. &quot;Няма промяна и в условията, на които трябва да отговарят гражданите, за да кандидатстват пред дирекциите за социално подпомагане&quot;, коментира за Дарик директорът на Регионалната дирекция в Кюстендил Светослава Макенджиева.</p>
<p>
	<strong>София се пази от бежанците и с видеокамери</strong></p>
<p>
	В. Новинар</p>
<p>
	София се пази от бежанците не само със силата на охранителните органи, но и с видеокамери. Това заяви кметът Йорданка Фандъкова.&nbsp;&bdquo;Виждаме какви сериозни проблеми имат нашите съседи и големите европейски страни заради бежанците. Знаете, че преди две години, когато започна сериозната бежанска вълна към София, бяха разкрити три центъра за настаняване&ldquo;, заяви Фандъкова.</p>
<p>
	По думите на кмета ключово е решаването на въпроса със сигурността, защото има условия за създаване на популистки движения.&nbsp;&bdquo;Всички трябва да са наясно, че трябва да се спазват демократични и хуманни принципи и да не се подлагат на риск хората, които живеят в градовете&ldquo;,заяви Фандъкова.&nbsp;Според нея част от контрола е и поставянето на видеонаблюдение и осветление в районите в София, за които се знае, че се концентрират повече нелегални имигранти.&nbsp;Това е направено и с реконструкцията на Женския пазар, както и района на Централната минерална баня и джамията.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
