

	<div class="art">
		<div id="article_text" class="s4" itemprop="articleBody">
			
			
			<p>
	<strong>Минималните осигурителни доходи ще скочат рекордно</strong></p>
<p>
	В. Капитал Daily</p>
<p>
	Поредно вдигане на цената на труда очаква бизнесът през 2016 г. Вече е сигурно, че за над половината от секторите минималните суми, върху които се осигуряват служителите, ще нараснат средно с 8%, вероятно с толкова ще скочат и при останалите браншове. Догодина ще се вдигне и осигурителната вноска с един пункт, продължава и рязкото увеличение на минималната работна заплата. Всички тези административни движения нагоре могат да спрат съживяването на пазара на труда и да преместят работодатели в сивия сектор.</p>
<p>
	Средното повишение на минималните осигурителни доходи за 47-те икономически дейности, в които работодатели и синдикати са постигнали споразумения, е 8%. Това е най-високият ръст на минималните прагове от 2009 г. насам, когато имаше рекордно високо увеличение от 26.6%. За останалите 38 сектора, където споразумения не бяха постигнати, тепърва ще се обсъжда възможността административно да се разпростре този среден процент, обявиха от социалното министерство. Част от причината за високия скок е, че сметките за увеличението на осигурителните прагове при нискоквалифицираните работници са направени на база предвижданото ново увеличение на минималната работна заплата от 1 януари 2016 г. до 420 лв. спрямо 360 лв. в началото на 2015 г. Това ще бъде трето увеличение на минималната заплата в рамките на 12 месеца, след като през юли тя беше вдигната до 380 лв.</p>
<p>
	<strong>37 компании подготвят инвестиции в страната</strong></p>
<p>
	В. Стандарт</p>
<p>
	37 чужди инвеститори проучват сериозно възможността за проекти у нас. Работим по потенциални 37 преписки, а сме в процедура за сертифициране на 7. Това заяви за &quot;Стандарт&quot; изпълнителният директор на Българската агенция за инвестиции Стамен Янев. 37-те компании са с различни профили, но ежедневно задават въпроси от всякакъв характер. Като каква фирма да регистрират в България, какви са изискванията за регистрацията, подават информация на какви терени искат да се установят, обясни Янев. Като се избере теренът, започват въпросите - има ли необходимите ток, вода, газ и т.н.</p>
<p>
	7-те проекта в процедура за сертифициране са здравеопазване, балнеология, производство (едната компания - за цялостно изграждане на производствена база за тежко минно оборудване, специализирани машини, подемни машини), логистика, услуги, допълни Янев. За 37-те компании, които са в процес на договаряне - секторите са машиностроене, ИТ, логистика, производство на авточасти за автомобилната индустрия и т.н. Предстои официалното връчване на сертификат клас А на &quot;Аркомат - България&quot; ЕООД за разширяване на производствената й дейност с изграждане на фабрика в Карлово за производство на кабелни снопове (комплекти за автомобили).</p>
<p>
	<strong>Юанът и рублата сринаха цената на пшеницата</strong></p>
<p>
	В. Стандарт</p>
<p>
	Като изключително сложна и трудна определя ситуацията с пазара на жито в момента един от добруджанските земеделци, занимаващ се вече над 20 години с производство на зърнени култури - Стилиян Стоянов. Той е председател на Асоциация на зърнопроизводителите в Добрич и член на Управителния съвет на Националната асоциация на зърнопроизводителите. &quot;Повече от месец на практика няма търговия. Нещо, което не се е случвало от много години&quot;, казва стопанинът.</p>
<p>
	Освен липсата на оферти за пшеница, слънчоглед и царевица, друг сериозен момент е и ниската цена на всички култури, твърди земеделецът и обяснява: &quot;Тази година в много отношения беше различна и трудна. От една страна, има наложено ембарго на Русия от страните членки на Европейския съюз, но от друга - Русия - която наред с Украйна е най-големият производител на зърнени култури в Черноморския басейн, претърпя девалвация на рублата. Всичко това доведе до предлагане на международните борси на зърно от Русия на по-ниско ниво. Пшеницата, както и другите култури, са борсови и се влияят от световните пазари. Друг сериозен фактор, който повлия на борсите в Чикаго, Европа и Азия, е сривът на юана - китайската валута, и това допълнително доведе до ниски цени на продукцията в Черноморския басейн&quot;.</p>
<p>
	<strong>Фирми наемат стажанти за директори с 1150 лв. заплата по европрограма</strong></p>
<p>
	В. Сега</p>
<p>
	Фирми наемат стажанти за директори - младежи до 29 години без опит, на завидната заплата от 1150 лв. Всички разходи на работодателите - за възнагражденията, социалните и здравните осигуровки - се поемат от ЕС за шест месеца. Процедурата е &quot;Младежка заетост&quot;, финансира се от оперативната програма &quot;Развитие на човешките ресурси&quot; и според правилата й заплатата за младите хора трябва да е в размер на минималния осигурителен доход за съответната икономическа дейност. Затова и няколко от одобрените от Агенцията по заетостта работни стажантски места са с възнаграждение далеч над средното за страната и за ръководни постове.</p>
<p>
	Абсурдното е, че стажантите директори трябва да имат задължително наставник, който да ги ръководи през шестте месеца. Агенцията по заетостта подбира безработните младежи - те трябва да са до 29 г. и да са регистрирани в бюрата по труда. С предимство са младите, които имат регистрация от над 3 месеца, обясниха от АЗ.</p>
<p>
	<strong>Общините ще могат да облагат допълнително гражданите</strong></p>
<p>
	В. Сега</p>
<p>
	Всяка община да може да облага допълнително хората, които са с адресна регистрация на нейна територия. Това предлага Министерството на финансите, което пусна за обществено обсъждане промени в няколко данъчни закона. Ставката ще се определя с решение на общинския съвет всяка година и ще е между 0 и 2%. Ако предложението бъде одобрено, всяка община ще може да облага хората, които са с адресна регистрация на нейна територия. Ставката ще се определя с решение на общинския съвет всяка година и ще е между 0 и 2%. За да не се натоварват допълнително общинските администрации, налогът ще се събира от НАП и ще постъпва в техните бюджети, се обяснява в мотивите към законопроекта.</p>
<p>
	<strong>България отказа да премахне независимия одит за малките предприятия</strong></p>
<p>
	В. Сега</p>
<p>
	Въпреки препоръката на ЕС държавите да облекчат максимално административната тежест върху малкия и средния бизнес, България не е посмяла да премахне изцяло задължителния независим финансов одит за малките предприятия. Част от малките фирми у нас и занапред ще подлежат на задължителен финансов одит, макар че директива на ЕС позволява това изискване да отпадне. Няма разчети колко фирми засяга запазването на по-строг регламент и колко ще им струва.</p>
<p>
	Това стана ясно при дебатите по внесения от Министерския съвет изцяло нов законопроект за счетоводството, гласуван на първо четене в бюджетната комисия. Законът се променя основно именно заради нови европейски директиви в областта на счетоводството.</p>
<p>
	<strong>България има да усвоява още 1,665 млрд. евро</strong></p>
<p>
	В. Новинар</p>
<p>
	Четири месеца преди края на стария програмен период на еврофондовете у нас, България има да усвоява още 1,665 млрд. евро. Това става ясно от изпълнението на оперативните програми за периода 2007-2013 г., който приключва в края на 2015 г. Нивото на усвояемост към 31 август е 85,10 на сто. Брюксел за момента е признал от България 79,44 процента. Според данните за получени траншове само една от българските европрограми за периода 2007-2013 - &ldquo;Развитие на човешките ресурси&rdquo;, е с усвояемост от 95% или 980 млн. евро, получени от ЕК.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
