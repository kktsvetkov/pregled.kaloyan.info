

	<div class="art">
		<div id="article_text" class="s4" itemprop="articleBody">
			
			
			<p>
	<strong>Промяната в акциза на цигарите тръгна без дебат в парламента</strong><br />
	<em>в. Капитал Daily</em></p>
<p>
	Депутатите в бюджетната комисия одобриха на първо четене поправките в Закона за акцизите и данъчните складове, една от които предвижда структурата на акциза за цигарите да се промени така, че цената на по-ниския клас цигари да остане без промяна, а скъпите да станат още по-скъпи. Промяната би облагодетелствала българските производители &quot;Булгартабак&quot; (с официален акционер с 5% Делян Пеевски) и &quot;КТ интернешънъл&quot; (&quot;Кингс табако&quot;).</p>
<p>
	Предложението на Министерството на финансите влезе за одобрение в Министерския съвет без предварително обществено обсъждане, което обаче не беше счетено за голям проблем от народните представители. &quot;Предложението наистина беше вкарано без предварително обсъждане, което е някакъв пропуск. Но е добре, че на комисия имаме възможност да го обсъдим&quot;, коментира Петър Чобанов от ДПС.</p>
<p>
	Всъщност изказвания по същество на спорното предложение на финансовото министерство почти нямаше. За сметка на това представителите на чуждестранните цигарени компании, които ще бъдат най-засегнати от промяната на структурата, тъй като те произвеждат по-скъпите цигари, призоваха депутатите да не променят приетия в края на миналата година календар. Срещу изненадващото решение на МФ се обявиха и неправителствени организации, присъстващи на обсъждането.</p>
<p>
	<br />
	<strong>КЗК отново спря поръчката за изхранване на бежанците</strong><br />
	<em>в. Сега</em></p>
<p>
	Над 10 000 бежанци и кандидати за получаване на статут може да останат без прехрана, след като Комисията за защита на конкуренцията (КЗК) за пореден път спря поръчка за храна на Държавната агенция за бежанците (ДАБ). Според решението на комисията се отменя като незаконосъобразно решението на главния секретар на ДАБ, с което се определя кой ще доставя храна за центровете в ж.к. &quot;Овча купел&quot;, кв. &quot;Враждебна&quot; и кв. &quot;Военна рампа&quot;, с. Баня, Харманли и с. Пъстрогор.</p>
<p>
	Проверката на КЗК е установила, че са нарушени задължителните етапи и редът за провеждане на обществената поръчка, в резултат на което процедурата не може да бъде повторена и следва да бъде прекратена. &quot;Установените съществени пороци в първоначалните действия на назначената по процедурата комисия касаят реда за отваряне на офертите по всички обособени позиции и не могат да бъдат преповторени, в резултат на което процедурата следва да бъде прекратена&quot;, става ясно от решението.</p>
<p>
	<strong>Реформаторите предлагат рязко вдигане на таксите по административните дела</strong><br />
	<em>в. Сега</em></p>
<p>
	Съдебните таксите в административното правосъдие ще се вдигнат рязко, ако се приемат промените в Административно-процесуалния кодекс (АПК), предложени от Реформаторския блок. Това ще се окаже сериозна пречка пред гражданите при подаването на жалби пред последната съдебна инстанция, особено ако искът е за по-солидна сума. Но пък вносителите смятат, че промяната ще облекчи работата на Върховния административен съд (ВАС).</p>
<p>
	&quot;Въвеждането в Данъчно-осигурителния процесуален кодекс и някои специални закони на 4% държавна такса за подаване на касационни жалби ще ограничи злоупотребата с правото на жалба. Заливането на ВАС с касационни жалби го лишава от възможност внимателно да обмисля решенията си и да обобщава съдебната практика&quot;, се казва в мотивите към проекта. В момента таксата за обжалване на ревизионни актове е 25 лв., което не отговаря на пазарните условия, нито е достатъчно да покрие разходите на съда, твърдят вносителите. Според тях тази промяна ще доведе и до увеличаване на приходите в бюджета от съдебни такси.</p>
<p>
	<strong>&quot;Втори шанс&quot; за фирми с дългове</strong><br />
	<em>в. Стандарт</em></p>
<p>
	Дават шанс на фирмите с дългове да не фалират. Камара на синдиците ще решава ускорено уреждането на отношенията между длъжник и кредитор, за да се избегне производство по несъстоятелност. Това предвиждат промени в Търговския закон, изготвени от Министерството на икономиката. Целта е да се спасят много фирми от фалит заради задължения. Механизмът, наречен &quot;втори шанс&quot;, е обсъден на заседание на Националния икономически съвет, председателстван от министър Божидар Лукарски. И сега няма пречки двете страни доброволно да се договарят как да се изчистят задълженията, но идеята е това да става по-бързо и лесно. За да се избегне съдебната процедура, длъжникът ще трябва да се е договорил с поне 60% от кредиторите си, гласи проектът. Предвижда се и създаването на Камара на синдиците, която ще бъде посредник в уреждането на споразуменията. Намираме за полезни промените в закона, защото междуфирмената задлъжнялост вече надхвърля 170 млрд. лв., посочи председателят на БСК Божидар Данев.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
