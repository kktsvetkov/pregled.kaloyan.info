

	<div class="art">
		<div id="article_text" class="s4">
			
			
			<p>
	<strong>Състезанието за третата линия на метрото започва</strong></p>
<p>
	В. Капитал Daily</p>
<p>
	Общинското дружество &quot;Метрополитен&quot; започва изпълнението на третия и последен засега лъч на метрото. Компанията обяви една от най-големите поръчки в тунелното строителство - за избор на изпълнители на първия централен етап от подземната железница - между бул. &quot;Владимир Вазов&quot; и ул. &quot;Житница&quot; в кв. &quot;Красно село&quot;. Целият лъч се очаква да бъде завършен до 2018 г., а преди близо година беше утвърден идейният проект.</p>
<p>
	По предварителни оценки само стойността на обявеното подземно съоръжение ще надхвърли 400 млн. лв., а на целия метродиаметър &ndash; 1.4 млрд. лв., като за финансирането Столичната община отново разчита на европейската оперативна програма &quot;Транспорт&quot;. В края на май месец (29 май) ще станат ясни потенциалните кандидати за първия етап от отсечката.</p>
<p>
	<strong>Българско-американска софтуерна компания привлече 1.9 млн. долара инвестиция</strong></p>
<p>
	В. Капитал Daily</p>
<p>
	Българско-американска стартираща компания привлече 1.9 млн. долара инвестиция. Дружеството се казва Rifiniti и разработва специализиран софтуер, който помага на бизнеса да използва офис пространството си по-оптимално. Това съобщиха от самата компания, която е е базирана в Бостън, но разработката на продукта се прави в София.</p>
<p>
	Началото на проекта е дадено през 2012 г., като той се разработва в един от големите американски акселератори в САЩ - Mass Challenge, през миналата година, където Rifiniti е сред 26-те финалиста миналата година. Основателите на проекта са българката Ирина Младенова и американецът Майкъл Грести, които използват богатия си опит в областта на недвижимите имоти, за да създадат продукт, който ще помогне на бизнеса по-оптимално да управлява офис пространството си.</p>
<p>
	<strong>Държавата е готова да даде 670 млн. лв. от данъци на общините</strong></p>
<p>
	В. Сега</p>
<p>
	75% от 264-те общини у нас биха получи допълнителни приходи между 100 хил. лв. и 2.5 млн. лв., ако 3% от данъка върху доходите на жителите им се връща обратно в градовете, а не влиза в държавната хазна. Сумите не изглеждат големи, но са значителни като дял в данъчните постъпления на кметствата - за 230 от тях ръстът в приходите от данъците ще е с над 50%, а за девет - с над 300%.</p>
<p>
	Това показва анализ на териториалното разпределение на данъка върху доходите на физическите лица, изготвен от финансовото министерство и сдружението на общините. Засега централната и местната власт имат принципно съгласие още от догодина част от плоския данък да остава в общините, като предложенията са частта да е 3 или 2%.</p>
<p>
	<strong>Абитуриентите едва се справят с математиката</strong></p>
<p>
	В. Сега</p>
<p>
	Българските дванадесетокласници едвам прехвърлят &quot;летвата&quot; по математика. Това показват данните от проведеното през януари анонимно изследване по математика, съобщи пресцентърът на Министерството на образованието и науката. Средният резултат на завършващите е 17.77 т. при максимален брой 34 т., съобщи МОН. Това означава, че успеваемостта на учениците, които само след месец и половина ще се явят на матура, е 52.28%. В изпита се включиха 15 111 ученици от всички видове училища и всички области на страната.</p>
<p>
	<strong>&quot;Газпром&quot; и Coca-Cola плащат пенсиите ни</strong></p>
<p>
	В. Стандарт</p>
<p>
	С печалбите на големи световни компании ще се изплащат част от пенсиите на българите, които се осигуряват в частни фондове. От отчетите на дружествата става ясно, че почти всички инвестират в именити международни дружества част от събраните средства от вноските на хората за втора и трета пенсия. Официалните документи на редица универсални, професионални и доброволни пенсионни фондове показват, че в инвестиционните им портфейли присъстват акции на компании с висока ликвидност като Coca-Cola, &quot;Газпром&quot;, OMV, PepsiCo, General Electric, Hewlett Packard, Deutsche Telekom, BMW, Total, Lufthansa и много други.</p>
<p>
	Прави впечатление, че инвестициите в акции са предимно в дружества от хранително-вкусовата промишленост, финансовия сектор, фармацевтичната промишленост, добива на нефт и газ и ИКТ, където обикновено вложенията се смятат за най-сигурни и шансовете за добра печалба сериозно надвишават рисковете от загуба. Което в крайна сметка е добре за осигурените граждани във фондовете, чиито средства ще получат по-висока доходност.</p>
<p>
	<strong>Нови правила за акредитация на вузовете</strong></p>
<p>
	В. Новинар</p>
<p>
	Нови правила за акредитиране на университетите ще бъдат приложени от следващата година. Това съобщи министърът на образованието и науката проф. Анелия Клисарова по време на посещението си във Варна. По думите й при оценяването на учебния процес ще се вземат предвид няколко основни показатели. Един от тях е броят на преподавателите на основен договор, както и развитието на научната дейност в университетите. Изключително важни ще са и публикациите на преподавателите в специализирани издания.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
