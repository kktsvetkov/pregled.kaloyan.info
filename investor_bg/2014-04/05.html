

	<div class="art">
		<div id="article_text" class="s4">
			
			
			<p>
	<strong>Голямата телевизионна война</strong><br />
	<em>в. Капитал</em></p>
<p>
	Хищно. Такова, с една дума, е настроението сред доставчиците на платена телевизия и интернет - малки, големи и още по-големи. Откакто мастодонтите в телеком индустрията целенасочено атакуват този пазар, множеството останали се бранят с всички възможни - позволени и непозволени, средства. В бизнес с над 250 играча логично борбата за територия изби в ценова война. Точно в разгара й пък се оказа, че на бойното поле излиза един очакван и доста опасен противник - властелинът при безплатното тв разпространение, контролираният от банкера Цветан Василев мултиплекс, чиято схема за проникване в сектора през цифровизацията се пропука.</p>
<p>
	Резултатът е обезкръвяваща схватка между операторите и златни времена за потребителите. Евтин интернет, евтина телевизия, атрактивни пакетни предложения за клиента. И бой с оферти до последна капка печалба между претендентите, за да запазят мястото си на пазара. Въпросът, на който никой за момента няма отговор, е доколко дългосрочен ще е този ефект. С една дума - дали и кога хищническото поведение на активните участници в тази индустрия ще даде желания за тях ефект - прочистване на пазара, намаляване на конкуренцията и покачване на цените.</p>
<p>
	<strong>Пенсия в акция</strong><br />
	<em>в. Капитал</em></p>
<p>
	Българската пенсионна система се състои, най-общо казано, от два елемента - &quot;буркан&quot; и &quot;банка&quot;. Бурканът е държавният стълб на системата, чийто принцип е разходопокривен. Разликата от нормалния спестовен буркан е, че вместо там да бъркат работещите, които внасят в него осигуровки, от него взимат средства сегашните пенсионери. Днешните работещи пък някой ден ще получават част от пенсията си благодарение на бъдещите работещи.</p>
<p>
	В пенсионната &quot;банка&quot; пък всеки задължително слага средства лично за себе си през трудовите си години (към момента 5% от заплатата), от които ще черпи на старини. Дотогава те биват управлявани от мениджърите на пенсионните дружества, които ги влагат в активи с по-висока или по-ниска възвращаемост. Идеята е постигнатата доходност да е по-висока, отколкото ако наистина вложите парите си на депозит в банка, където те ще &quot;мързелуват&quot;. В пенсионния фонд те ще бъдат вложени или дадени назаем на български и чужди компании и правителства.</p>
<p>
	<strong>Брюксел заплаши България с 2 нови наказателни процедури заради енергетиката</strong><br />
	<em>в. Сега</em></p>
<p>
	С изключително остър тон Европейската комисия заплаши вчера България с откриването на две нови наказателни процедури в областта на енергетиката. Едната от тях е заради започналата процедура за отнемане на лицензиите на електроснабдителните дружества на ЧЕЗ, ЕВН и &quot;Енерго -Про&quot;. Втората е заради поправките в Закона за енергетиката, чиято цел е да изключат газопровода &quot;Южен поток&quot; от обхвата на европейското законодателство. Източници от ЕС, цитирани от EurActiv, директно заявяват, че България &quot;мами&quot; с &quot;Южен поток&quot; и най-вероятно ще понесе тежка санкция.</p>
<p>
	Вчера еврокомисарят по енергетиката е изпратил писмо до министъра на енергетиката Драгомир Стойнев по повод на процедурата за взимане на лицензиите на трите енергодружества. За съдържанието на писмото съобщиха първо източници от Еврокомисията пред &quot;Сега&quot;. По-късно през деня то бе представено пред журналисти от говорителката на Йотингер Сабине Бергер.</p>
<p>
	<strong>Евроизборите ще струват с 10 млн. лв. повече от предишните</strong><br />
	<em>в. Сега</em></p>
<p>
	С 10 милиона по-скъпи ще са предстоящите на 25 май европейски избори в сравнение с предходните през 2009 г. Това показва план-сметката на правителството за разходите по вота, публикувана в &quot;Държавен вестник&quot; вчера. Предвидените средства за вота са почти 24 млн. лв., което ги прави вторите по разточителност след президентските и местни през 2011 г., които бяха &quot;2 в 1&quot; и глътнаха 35 млн. лв. Преди пет години изборите за ЕП са стрували 14 млн. лв. Последните предсрочни парламентарни избори също бяха по-евтини - 21 млн. лв., въпреки по-сложната организация на вота.</p>
<p>
	Задължителните медийни пакети за извънпарламентарните партии на стойност от 40 000 лв., въведени с новия Изборния кодекс (ИК), ще оскъпят вота с 2 млн. лв., сочат разчетите. Според новите изборни правила се увеличават и средствата за възнаграждение за избирателните комисии - членовете им вече ще получават възнаграждение за два дни, а не за един, както беше досега.</p>
<p>
	<strong>Орешарски поиска по-кратки данъчни декларации</strong><br />
	<em>в. Сега</em></p>
<p>
	Премиерът Пламен Орешарски е наредил на НАП да свие данъчните декларации до четири листа. В момента годишната данъчна декларация се състои от осем листа без приложенията. &quot;Използвам повода да възложа на НАП да направи декларация на не повече от четири страници, като последната е упътване за попълване на другите две страници, а първата е данни за лицето&quot;, заявява Орешарски по време на последното заседание на кабинета, става ясно от стенограмата му. Повод да се повдигне въпросът за данъчните декларации е възмущението на премиера от многото документи, които трябва да попълни всеки бъдещ инвеститор в България.</p>
<p>
	<strong>По нов закон: Фалираме за 10 години</strong><br />
	<em>в. Стандарт</em></p>
<p>
	Държавата взема мерки за решаването на задлъжнялостта на хората към банките и кредитните институции. От Министерството на правосъдието са готови с проект на Закон за защита при свръхзадлъжнялост на физическите лица, който ще бъде внесен за обсъждане в Министерския съвет до дни. Личният фалит на гражданите ще ги спасява от докарването им до просешка тояга, но за сметка на това техните възможности ще бъдат значително ограничени за период от 10 години. Затъналият в дългове трябва да обяви в Агенцията по вписванията, че е свръхзадължен и няма възможност да погаси дълга си. Необходимо е да декларира цялото си имущество и доходи и да ги предостави на разположение на кредитора. След това се изчислява съотношението между активите и пасивите на длъжника и ако се докаже, че кредитите му не могат да бъдат погасени при разпродаването на цялото му имущество, както и доходите, които получава през следващите 3 години, той получава защита и задълженията му ще се отписват.</p>
<p>
	Предвидена е специална процедура за освобождаване от невъзвръщаеми дългове. Закрилата обаче е с големи ограничения спрямо закъсалия с парите. За период от 10 години борчлията е длъжен да съхранява декларираното имущество и да пуска декларации за всички новопридобити активи. Освен това трябва да внася в особена сметка всеки доход извън жизненонеобходимите му средства и вещи, които са защитени по закон.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
