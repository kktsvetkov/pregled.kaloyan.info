

	<div class="art">
		<div id="article_text" class="s4">
			
			
			<p>
	<strong>Българска система за напояване с ток от ВЕИ привлече чужд интерес</strong></p>
<p>
	В. Капитал Daily</p>
<p>
	Поливна система, която черпи енергия от възобновяеми източници, се опитва да наложи в земеделието българска компания. Прототип на иновацията вече е инсталиран и работи в ямболското село Поляна, където технологията обслужва стопанство от 50 дка. През март тя бе показана на международен форум, след който интерес към нея на високо държавно ниво е заявен от Катар, Нигерия и Етиопия. Това съобщи за &quot;Капитал Daily&quot; Мартин Ганев, който е член на екипа, разработил системата.</p>
<p>
	През тази година усилията ще бъдат насочени към възможностите за комерсиализацията й, което да снижи цената й и да я направи достъпна за селскостопанските производители. &quot;До 6-7 години тази технология ще се използва навсякъде&quot;, прогнозира Ганев, който не претендира за уникалност на идеята си, но е убеден, че тя ще докаже своята ефективност и икономическа жизненост в условията на глобално променящ се климат. Системата представялва инсталация от слънчеви панели или вятърни перки, които захранват помпите, добиващи вода от почвата. По този начин се спестяват разходи за ток и достъп до енергийната инфраструктура.</p>
<p>
	<strong>БСП иска минимални тарифи и вдигане на възрастта на такситата</strong></p>
<p>
	В. Сега</p>
<p>
	БСП продължава да произвежда вредни идеи, свързани с все повече държавна намеса. Вчера група депутати начело с бившия транспортен министър Петър Мутафчиев внесоха законопроект, с който предлагат да се сложат минимални тарифи и да се вдигне от 10 на 15 години допустимата възраст на таксиметровите автомобили. След като през 2009 г. бе прокарано решението общините да определят тавани на цените на местните таксита, сега идеята на червените законотворци е да се сложат и долни прагове. И двете предложения се рециклират периодично, като зад тях обикновено застават по-малките фирми от бранша, които често попадат в сивия сектор.</p>
<p>
	Забележителното в случая е, че като министър в кабинета &quot;Станишев&quot; Петър Мутафчиев бе твърд привърженик на премахването на &quot;копърките&quot; и &quot;трошките&quot; от таксиметровия парк чрез ограничаване на възрастта. Сега обаче той смята, че не е важна възрастта на колата, а техническата й изправност.</p>
<p>
	<strong>Нова добавка &quot;енергийна ефективност&quot; може да влезе в цената на тока</strong></p>
<p>
	В. Сега</p>
<p>
	Сметките за ток може да се натоварят с нова добавка - този път за енергийна ефективност, и това да вдигне цените. Причината е, че търговците на ток, крайните снабдители, доставчиците на топлинна енергия и преносните предприятия трябва ударно да повишат енергийната си ефективност. Това е залегнало в новия проект на Закон за енергийната ефективност, който бе публикуван вчера за обществено обсъждане. С проекта страната ни ще отговори на евродирективата за енергийна ефективност от 2012 г.</p>
<p>
	<strong>1500 фалита от хлебните войни</strong></p>
<p>
	В. Стандарт</p>
<p>
	1500 фурни станаха жертва на хлебните войни у нас. Подбиването на цените е масова практика през последните години, твърдят от бранша. Стремежът да предложат насъщния възможно най-евтино, за да преборят конкуренцията, изигра лоша шега на близо една трета от производителите.</p>
<p>
	В момента у нас работят едва 680 предприятия при 2200 няколко години по-рано, съобщи Димитър Людиев от Федерацията на хлебопроизводителите и сладкарите. В момента самун от 700 грама се предлага масово за 69 ст. Продава се с марките на големите търговски вериги. Тази цена със сигурност е под себестойност, коментира Людиев. И разкрива, че това е схемата, причинила фалита на повечето компании. Повечето са малки, но сред затворилите има и големи производители. Фурните искат да продават в супермаркетите, защото там има голямо търсене и се гарантират определено количество продажби. Когато се тегли чертата в края на годината обаче, се оказва, че въпреки огромните продадени количества производителите са на загуба, обясни Людиев.</p>
<p>
	<strong>Монополите искат пари срещу информация за подземния кадастър</strong></p>
<p>
	В. Стандарт</p>
<p>
	До три години България ще има дигитализирана кадастрална карта. Това обяви в Разград министърът на инвестиционното проектиране арх. Иван Данов. Според него липсата на осъвременен кадастър в момента крие изненади за всяко строителство у нас и оскъпява инвестиционния процес.</p>
<p>
	Министърът не скри опасенията си, че изработването на подземни кадастрални карти, ще създаде трудности на властта. Частните компании, които разполагат със вкопани в земята съоражения отказват да предоставят на държавата информация за тях и настояват да получат пари срещу сведенията. Подобни претенции са несъстоятелни, защото назад във времето, когато са изграждани подземните комуникации, техните собственици по закон са били длъжни да предадат на държавата информацията за разположението им, но те не са го направили. Министреството на инвестиционното проектиране ще търси начин да реши този проблем и кадастралните планове ще бъдат изработени, обеща арх. Данов.</p>
<p>
	<strong>Тайван търси наши IT специалисти</strong></p>
<p>
	В. Новинар</p>
<p>
	Тайван търси да наеме на работа български IT специалисти. Това съобщиха за &bdquo;Новинар&rdquo; от Тайванския търговски център в София. Според експертите азиатските компании имат интерес и към нашите инженери. От центъра предлагат специална услуга от миналата година, чрез която родни специалисти от областта на технологиите могат да намерят работа в Тайван.</p>
<p>
	Условието е да се изпрати автобиография и при интерес от страна на чуждите специалисти, българите могат да бъдат наети на работа. В тази връзка вече се е провел семинар в икономически български университет, който е имал за цел да даде информация на наши висшисти, които търсят работа в Тайван. Тъй като Тайван е изключително напреднала в новите технологии, местните компании имат интерес да наемат експертен персонал от цял свят. И тази година там ще се проведе второто по големина международно изложение Computex. То ще се състои през юни и в него ще участват 14 български IT фирми.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
