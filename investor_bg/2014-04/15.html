

	<div class="art">
		<div id="article_text" class="s4">
			
			
			<p>
	<strong>&quot;Мини Марица-изток&quot; скандално късат договорите на превозвачите си</strong></p>
<p>
	В. Капитал Daily</p>
<p>
	С бързи, решителни и съмнителни действия &quot;Мини Марица-изток&quot; се върнаха към любимите си превозвачи. В понеделник е обявена поръчка за договаряне без обявление &quot;Извършване на автотранспортни услуги&quot;, за която са поканени седем превозвача. Особеното на този тип поръчки е, че възложителят може да покани само ограничен кръг лица, т.е. да изключи конкуренцията. От имената на седемте поканени фирми става ясно, че всички без една са участвали в трите консорциума, возещи работниците на мините между 2006 и 2012 г. В същото време договорите на настоящите превозвачи - общо 12 на брой, са прекратени предсрочно с между година и година и половина.</p>
<p>
	Именно това се използва и като мотив за спешната поръчка без обявление, тъй като може &quot;работниците и служителите на &quot;Мини Марица-изток&quot; ЕАД (6988 души) да останат без осигурен специализиран превоз до местоработата им и обратно и вредите, които ще настъпят от неизвършения превоз, се явяват събитие от извънреден характер, което непосредствено застрашава живот&quot;.</p>
<p>
	<strong>&quot;Кредисимо&quot; тръгва към борсата</strong></p>
<p>
	В. Капитал Daily</p>
<p>
	Компанията за бързи кредити &quot;Кредисимо&quot; се готви за дебют на Българската фондова борса. Проспектът за листването е получил одобрението на Комисията за финансов надзор, а намерението на собствениците е акциите да започнат се търгуват до края на април. Целта на предлагането не е набирането на финансов ресурс от инвеститорите, а по-скоро крачка към привличането на стратегически партньор. Затова първоначално на инвеститорите ще се предложи съвсем малък обем книжа за покупка, който засега е тайна.</p>
<p>
	Дебютът на компанията идва на фона на критично малко публични предлагания през последните години и може да се чете като пример за първо завръщане на интереса към капиталовия пазар. Освен това става въпрос за една от сравнително големите фирми в сектора. Според собствената класация на Credissimo (каквото е търговското име на фирмата) тя заема пето място в топ 10 на компаниите за бързи кредити сред 51 дружества на пазара. Според последните финансови данни към деветмесечието на миналата година &quot;Кредисимо&quot; е отпуснало бързи кредити за близо 9 млн. лв., а нетната му печалба надхвърля 1.9 млн. лв.</p>
<p>
	<strong>От 1 юни видеозаписите от шофьорски изпити ще се качват в интернет</strong></p>
<p>
	В. Сега</p>
<p>
	От 1 юни видеозаписите от практическите шофьорски изпити ще се качват в интернет. Вместо на лист изпитващият ще си отбелязва резултатите на таблет, като информацията директно ще се отразява в изпитните протоколи. &quot;Така се дава възможност за проследяване на маршрута от съответния изпит, както и местата, на които изпитваният е допуснал грешка. Всеки ще има възможност да прегледа видеозаписа от своя изпит в учебния център&quot;, съобщи вчера транспортният министър Данаил Папазов при представянето на новия начин на изпитване.</p>
<p>
	<strong>Ремонтират с 10 млн. Златишкия проход</strong></p>
<p>
	В. Стандарт</p>
<p>
	С 10 млн. лв. от инвестиционната програма на правителството ще бъдат ремонтирани 27 км от Джурово през Етрополе и Златица до Пирдоп. Трасето, което пресича Стара планина и свързва Северна и Южна България, е известно като Златишки проход. То не е обновявано през последните 20 г. и заради лошото си състояние бе затворено за преминаване.</p>
<p>
	<strong>Бойкот на веригите</strong></p>
<p>
	В. Стандарт</p>
<p>
	Бургаските хлебопроизводители не искат да работят с големите вериги магазини. Причината са непосилните условия, които им поставят в хипермаркетите, каза Димитър Людиев, член на Управителния съвет на Съюза на хлебопроизводителите, пред радио &quot;Фокус&quot;. &quot;На местните производители се предлагат жестоки условия. Искат ни отстъпки от порядъка на 20 до 40%, а ние самите работим на марж от 5 до 10 процента&quot;, каза Людиев. През последните години са оцелели само най-силните фирми, а за последните 10 г. фурните са се стопили от 2200 на 680. Не знаем докога ще издържим на дъмпинга на хипермаркетите, оплакват се и хлебари от Кърджали.</p>
<p>
	<strong>Само 10 процента от хората с увреждания работят</strong></p>
<p>
	В. Новинар</p>
<p>
	Само 10 процента от хората с увреждания у нас работят, сочи статистика. Като главна причина за негативните данни се посочва липсата на стимули за наемане на хората в неравностойно положение. Липсата на подходяща архитектурна среда и транспорт също са част от трудностите, които пречат на хората с увреждания за професионалната им реализация. Стана ясно, че бизнесът не спазва изискването минимум 4 процента от персонала да са хора с увреждания.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
