

	<div class="art">
		<div id="article_text" class="s4">
			
			
			<p>
	<strong>Субсидиите за плодове и зеленчуци ще бъдат двойно по-ниски</strong></p>
<p>
	В. Капитал Daily</p>
<p>
	Фиксираната субсидия от 15 млн. лв. по схемата за субсидиране на качествени плодове и зеленчуци и увеличеният брой кандидати по нея през тази година са довели до драстично намаление на единичната финансова помощ, която ще получи всеки фермер. За един тон зеленчуци и плодове през тази година ще бъдат платени 84.10 лв., докато преди година те са били 177 лв., или над два пъти повече. Фермерите от сектора настояват разликата да бъде компенсирана по логиката на допълнителните пари, насочвани към тютюнопроизводството.</p>
<p>
	<strong>Старата профсъюзна школа пак с нов собственик</strong></p>
<p>
	В. Капитал Daily</p>
<p>
	За три години трета компания става собственик на бившата профсъюзна школа. Имотът от близо 15 декара и сгради в софийския квартал &quot;Овча купел&quot; беше приватизиран в края на 2011 г. в най-голямата общинска сделка за годината, а плановете на купувача &quot;Виплюс&quot; тогава бяха там да се настани Висшето училище по застраховане и финанси (ВУЗФ). Връзката между двете е собственикът на учебното заведение Григорий Вазов - бивш заместник-министър на промишлеността в правителството на Беров, който по това време е акционер във &quot;Виплюс&quot;.</p>
<p>
	След продажба от частен съдебен изпълнител през миналата година имотът става собственост на самото ВУЗФ, а преди два месеца е апортиран в капитала на ново дружество - &quot;Рубикон проджект&quot;, в което ВУЗФ държи 100%. Отделните прехвърляния се редуват с възбрани върху имота, който обаче в крайна сметка практически не сменя собственика си. До редакционното приключване &quot;Капитал Daily&quot; не получи отговор от кабинета на Вазов какви са плановете му за имота. Днес парцелът и сградите изглеждат толкова занемарени, колкото и преди две години и половина.</p>
<p>
	<strong>Повишения замениха наказанията за скъпата ограда с Турция</strong></p>
<p>
	В. Сега</p>
<p>
	Повишения в длъжност и звание, а не наказания заради пропуските в проекта за оградата в Сухопътните войски - това в крайна сметка е решил министърът на отбраната Ангел Найденов. Вчера правителството одобри новите генерали в армията, като за двама от тях се очакваше да понесат отговорност за скандала. Командващият пехотата ген. Нейко Неков ще бъде назначен за зам.-началник на отбраната. Началник-щабът на войските ген. Андрей Боцев пък ще заеме неговото място. Те и още двама генерали по думите на министър Найденов щяха да бъдат наказани заради пропуски в маркетинговото проучване за съоръжението.</p>
<p>
	<strong>Банките продължават да намаляват лихвите по депозитите</strong></p>
<p>
	В. Сега</p>
<p>
	Банките са продължили да понижават лихвите по срочни депозити през изминалия март. Това показва разпространен вчера анализ на &quot;Моите пари&quot;. Според данните на финансовия портал 8 от трезорите у нас са понижили лихвите по влоговете между 0.1 и 0.6 процента. По последни данни на БНБ към края на февруари лихвите по депозитите за домакинствата са били средно 3.4% за влогове в левове и 3.25% за влогове в евро.</p>
<p>
	<strong>Приемат европроекти на млади фермери</strong></p>
<p>
	В. Стандарт</p>
<p>
	Приемът на документи за подпомагане на млади фермери по новата Програма за развитие на селските райони ще започне в края на май или началото на юни. Това съобщиха за &quot;Стандарт&quot; от земеделското министерство. От отварянето на приема могат да се възползват стопани, които още не са навършили 40 години и са регистрирали фермата си не по-рано от средата на 2009 г. Условието е залегнало в Програмата за развитие на селските райони. Земеделците, които кандидатстват по мярката, ще могат да разчитат на подпомагане в рамките на пет последователни години. Срещу това те трябва да се ангажират да постигнат определен ръст на отглежданите животни или на обработваната земя.</p>
<p>
	<br />
	<strong>50 хил. българи искат данъчна амнистия</strong></p>
<p>
	В. Стандарт</p>
<p>
	50 000 българи са поискали опрощаване на задълженията им към НАП и данъчна амнистия заради настъпила 5-годишна давност, поясняват от Националната агенция за приходите. Най-много са заявките за отписване на глоби към КАТ, съобщава бТВ.Данъчните предупреждават обаче, че всяко пето искане за отписване на данъци или глоби е несъстоятелно.</p>
<p>
	<strong>Развиваме търговия с Китай</strong></p>
<p>
	В. Новинар</p>
<p>
	България ще развива съвместна търговия с Китай. Зелена светлина за това даде правителството ни на заседание в сряда. Министерският съвет одобри проекта за Меморандум за разбирателство между Българската агенция за инвестиции и Китайския съвет за насърчаване на международната търговия &ndash; Шанхай. Целта на документа е да се разкрият нови възможности за засилено сътрудничество в областта на инвестициите и търговията.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
