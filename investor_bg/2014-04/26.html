

	<div class="art">
		<div id="article_text" class="s4">
			
			
			<p>
	<strong style="font-size: 12px;">Никой не знае колко пари се въртят в неправителствения сектор</strong><br />
	<em style="font-size: 12px;">в-к Сега</em></p>
<p>
	През последната година и половина управляващите от три правителства не са изпълнили нито една от 11-те мерки, с които са се задължили до края на 2013 г. да внесат прозрачност и ясни правила във финансирането на неправителствените организации (НПО). Задълженията са записани в стратегия, приета от правителството на ГЕРБ на 5 септември 2012 г. След това и този кабинет, и следващите два не са си мръднали пръста да подготвят законови промени, да формират Съвет за развитие на гражданското общество към премиера, да осигурят отчитане и статистика на гражданските организации.</p>
<p>
	Задължението за създаване на общодостъпна база данни за финансиране на НПО с публични средства е било на Министерството на финансите. То не го е изпълнило. Националната статистика е трябвало да подготви опростени статистически формуляри за НПО. Това също не е факт. Най-много мерки не е изпълнило Министерството на правосъдието, но с него диалогът е невъзможен, обясниха организациите. Регистрираните граждански организации в България са над 40 000. Според статистика от 2012 г. заетите в тях са 16 900, а доброволците - 56 423.</p>
<p>
	&quot;Мътната вода&quot; в гражданския сектор се оказва много удобна на правителствата, тъй като те не желаят да се знае кой кой е там и какви средства използва. Поради тази причина никой в България не може да предостави статистика какви пари от чужбина са привлекли НПО-тата, стана ясно от думите на хората от неправителствения сектор. Липсата на такава базова информация, както и липсата на информация как изобщо се финансират организациите се оказаха много удобни за спекулации по време на пика на протестите срещу правителството на Пламен Орешарски, започнали на 14 юни м.г. Тогава управляващите дискредитираха протестиращите, че са платени от чужбина.</p>
<p>
	Сред тези, които всяка година си делят около 10 млн. лв. от държавния бюджет, са държавният Институт по стандартизация и Рилският манастир, който развива търговска дейност. Активните граждански организации настояват твърдо тази практика да престане и управляващите да предоставят средства за сектора единствено с конкурс. Парите обаче не бива да се разпределят от политиците, а от независим фонд при ясни критерии, пълна прозрачност и последващ контрол под лупа.</p>
<p>
	<strong>Комисия рови за връзки с ЕРП-та</strong><br />
	<em>в-к Стандарт</em></p>
<p>
	Временна комисия, която да провери всички политици за нерегламентирани връзки с ЕРП-тата, ще бъде създадена в парламента. Идеята за проверка на властта е на БСП, научи &quot;Стандарт&quot; от ключови представители на &quot;Позитано&quot; 20.</p>
<p>
	&quot;В БСП обмисляме създаването на подобна комисия, не е проблем да подкрепим &quot;Атака&quot; и в тяхното искане, но ще настояваме за по-широк обхват, за да проверим политиците за връзките им в тази посока&quot;, коментираха червени депутати.</p>
<p>
	Все още пълният текст на предложението за съставянето на временната анкетна комисия не е готов, но веднага след великденската ваканция на депутатите предложението ще бъде внесено, коментираха неофициално соцдепутати. От ДПС също дадоха да се разбере, че ще подкрепят създаването на подобна комисия. Идеята за създаването й е от преди месец и е на независимите депутати Румен Йончев и Светлин Танчев, припомниха от &quot;България без цензура&quot;. Пръв Николай Бареков настоя за проверка на президента Росен Плевнелиев, уточниха от централата на &quot;България без цензура&quot;. От БСП обаче са категорични, че проверката ще засегне политици от всички партии, за да не се спекулира от опозицията, че комисията се прави поръчково заради евровота.<br />
	Копирано от standartnews.com</p>
<p>
	<strong>София може да загуби 12 млн. лв. за Ларгото</strong><br />
	<em>в-к Новинар</em><br />
	<br />
	Столичната община може да загуби 12 млн. лв., предназначени за реставрация на археологическите разкопки под Ларгото, съобщи пред bnews.bg зам.-кметът по културата Тодор Чобанов.<br />
	<br />
	Сумата е под заплаха, тъй като все още не е обявена обществена поръчка за избор на изпълнител на проекта за реставрация на разкопките, който се точи вече от 2 години, заяви кметът Йорданка Фандъкова, която присъства на работна закуска с представители на Американската търговска камара. В момента проектът буксува на процедура за избор на изпълнител, която все още се провежда.<br />
	<br />
	Фандъкова обяви, че работите трябва да приключат през следващата година. Тя увери, че общината е готова да съдейства на Министерството на културата за реализацията на проекта. Кметът съобщи още една лоша новина.<br />
	Възможно е парите, предвидени за изграждането на детски градини, да не стигнат. Смятам, че отпуснатите 6 млн лв. за 6 забавачки няма да стигнат, затова през 2015 г. трябва или да получим допълнителни средства, или да дофинансираме, посочи тя.</p>
<p>
	<strong>Пускат директни влакове Солун - София</strong><br />
	<em>в-к Стандарт</em></p>
<p>
	Гърция пуска отново пътнически влакове за София, след като връзката беше прекратена преди три години поради липса на средства за поддръжка. Така от 10-и май отново ще отпътува ежедневно влак Солун - София и обратно, съобщи ръководството на Държавната железопътна компания &quot;Трансосе&quot;, цитирано от БНР.</p>
<p>
	За София влакът ще тръгва в 6.55 часа всяка сутрин от гара Солун, а в обратна посока, от София, в 15.20 часа. Цената на еднопосочен билет е 17.80 евро, а за двупосочен 35 евро. При резервация до 15 дни преди пътуване цената на двупосочния билет е 25 евро.</p>
<p>
	Възстановяването на пътническия влак към България по всяка вероятност ще коригира и цените на автобусите, които досега държаха монопол на връзката.</p>
<p>
	<strong>Талантливите деца от частните школа остават без стипендии за още една година</strong><br />
	<em>в-к Сега</em></p>
<p>
	Децата с изявени дарби, които учат в частни училища, засега няма да получават закрила от държавата - това ще стане възможно от календарната 2015 г. На последното заседание на правителството е одобрена програмата за закрила на изявени деца за 2014 г., от която - както и досега - ще се възползват само възпитаниците на държавните и общинските училища. Министрите обаче са решили работна група от ведомствата на културата, образованието, земеделието и спорта да обсъдят и предложат промени в наредбата за условията и реда за закрила на деца с изявени дарби. Те ще дадат възможност и първенците от престижни конкурси и олимпиади, които се обучават в частни училища, да получават еднократна финансова помощ или месечна стипендия.</p>
<p>
	Въпреки принципното съгласие обаче възможността талантливите деца от частните училища да получават държавна закрила е отложена по две причини, научи &quot;Сега&quot;. Първата е, че ако не се приеме годишната програма за 2014 г., помощите за останалите деца с изявени дарби ще се забавят, а втората е, че са необходими промени в действащата нормативна уредба. В момента според едни текстове от наредбата &quot;право на специална закрила по наредбата има всяко дете с изявени дарби в областта на науката, изкуството или спорта&quot;, но в други текстове на същата наредба и програмата към нея еднократната финансова помощ и месечните стипендии се отпускат само за децата от държавните и общинските училища чрез министерствата на културата, образованието, земеделието, спорта и кметовете на общините.<br />
	<br />
	Експертите от ведомствата трябва да предложат варианти, при които отпускането на новия вид стипендии да не се третира като държавна помощ. Работната група ще предложи и общовалидни критерии, по които да се определя кои деца са талантливи и имат нужда от закрила. Възможно е да се въведе и нов вид помощ, която да покрива еднократно разходите по пътуване за участие в престижен конкурс или състезание. Очаква се промените да са готови най-късно до есента, за да може да се предвидят средства в държавния бюджет за 2015 г.</p>
<p>
	Държавната стипендия за децата с изявени дарби е 135 лв. и се отпуска в продължение на 12 месеца. За 2014 г. децата, които ще получават стипендии от просветното министерство, са 475. За сравнение - стипендиантите на МОН през 2013 г. бяха 103-ма. В тазгодишния бюджет на просветното министерство са отделени близо 1.2 млн. лв. за подкрепа и закрила на талантливи ученици от държавни и общински училища.</p>
<p>
	<strong>Броим 24 лв. на ден за тузарска почивка на Златни пясъци</strong><br />
	<em>в-к Новинар</em><br />
	<br />
	Масови промоции за туристите през май и началото на юни пуснаха хотелите по родното Черноморие, показа проверка на &bdquo;Новинар&rdquo;. Сред най-апетитните оферти са безплатни два дни на база all inclusive в луксозен хотел в Ахелой, ако резервираме преди това стая поне за седмица. Така при платени 9 нощувки например за 40 лв. на вечер, можем да останем в хотела допълнителни 2 дни напълно безплатно с включени храни и напитки на корем. Осигуряват се шезлонг и чадър за плажа. Освен това в комплекса може да се използва басейн и фитнес. И тази година децата до 2 години в повечето комплекси се настаняват безплатно.</p>
<p>
	С отстъпка през май може да резервирате и тузарска стая в курорта Златни пясъци. Цените през пролетта са почти тройно по-ниски в сравнение с топсезона през юли и август. За 24 лв. на човек на ден може да отседнете в модерен хотел, като в цената влизат закуска и вечеря. В офертата са включени и спортни забавления като използване на волейболно и футболно игрище. Има още открит басейн, детски въжен парк и билярдни маси.</p>
<p>
	За голф на морето пригответе повече пари. Цените на нощувките в 5-звездните хотели са солени дори и през май. Около 150 лв. на човек на ден излиза почивката на база all inclusive в лъскав комплекс с голф игрище и огромен басейн. Безплатни са спа услугите, фитнесът, чадърите и шезлонгите за плажа.</p>
<p>
	Най-евтини и тази година са частните квартири по Южното Черноморие. За 10 лв. на ден може да резервирате уютна стая с климатик, интернет, хладилник и баня в Равда през май. През юли и август за същото помещение ще ви вземат с 2-3 лв. повече. Къщата за гости се намира на 100 метра от плажа. Децата до 5 години се настаняват безплатно.</p>

			<div style="display: block; clear: both; padding-top: 10px;"><i>По статията работи: <a href="znvygb:crgre.arlxbi@tznvy.pbz" id="worker_creator_email">Петър  Нейков</a></i></div>		</div>
	</div>

	<!-- Mobile payment branding -->
	
	
