

	<div class="art">
		<div id="article_text" class="s4">
			
			
			<p style="margin-bottom: 0cm;">
	<strong><font color="#222222">И държавният енергиен диспечер призна, че се задава по-скъп ток</font></strong></p>
<p style="margin-bottom: 0cm;">
	<em>в. &quot;Сега&quot;</em></p>
<p style="margin-bottom: 0cm;">
	По-скъп ток за домакинствата и за бизнеса прогнозират от &quot;Електроенергийния системен оператор&quot; (ЕСО). Анализ на дружеството показва, че заради предстоящото въвеждане на балансиран пазар цената на електроенергията за дребните клиенти ще се увеличи с между 5 и 7%.</p>
<p style="margin-bottom: 0cm;">
	&quot;Стартът на пазар на балансираща енергия по всички сделки влече след себе си разходи, които в момента не са предвидени и включени в цената на електроенергията за домакинствата и малкия и средния бизнес. Това означава неминуемо повишаване на цените за тези клиенти, казва Виктория Поповска от ЕСО, цитирана от Медиапул.</p>
<p style="margin-bottom: 0cm;">
	Предстои да се реши дали тези разходи ще се включат директно в цената на тока или ще бъдат отразени в цената за пренос. И в двата случая обаче сметката ще бъде платена от крайния потребител и от бизнеса.</p>
<p style="margin-bottom: 0cm;">
	Освен добавка &quot;баланс&quot;, фактурите може да се сдобият и с добавка за енергийна ефективност, тъй като според европейските норми всяка година дружествата в сектора трябва да стават по-икономични и зелени.</p>
<p style="margin-bottom: 0cm;">
	Електроразпределителните дружества също поискаха вдигане на цената, като техните предложения стигат до близо 14% увеличение за дневния ток и до 28% за нощния. Окончателното решение трябва да бъде взето от ДКЕВР до края на юни, непосредствено преди началото на новия регулаторен период от 1 юли.</p>
<p style="margin-bottom: 0cm;">
	<strong>Тайван търси наши IT специалисти</strong></p>
<p style="margin-bottom: 0cm;">
	<em>в. &quot;Новинар&quot;</em></p>
<p style="margin-bottom: 0cm;">
	Тайван търси да наеме на работа български IT специалисти. Това съобщиха за &quot;Новинар&quot; от Тайванския търговски център в София.</p>
<p style="margin-bottom: 0cm;">
	Според експертите азиатските компании имат интерес и към нашите инженери. От центъра предлагат специална услуга от миналата година, чрез която родни специалисти от областта на технологиите могат да намерят работа в Тайван.</p>
<p style="margin-bottom: 0cm;">
	Условието е да се изпрати автобиография и при интерес от страна на чуждите специалисти, българите могат да бъдат наети на работа. В тази връзка вече се е провел семинар в икономически български университет, който е имал за цел да даде информация на наши висшисти, които търсят работа в Тайван.</p>
<p style="margin-bottom: 0cm;">
	Тъй като Тайван е изключително напреднала в новите технологии, местните компании имат интерес да наемат експертен персонал от цял свят. И тази година там ще се проведе второто по големина международно изложение Computex. То ще се състои през юни и в него ще участват 14 български IT фирми.</p>
<p style="margin-bottom: 0cm;">
	Семинари за популяризиране на икономиката на Тайван се организират в България, казаха още от търговския център. Целта е българските предприемачи да се запознаят с различните отрасли. По думите на експертите обаче страната ни няма достатъчно ресурси, за да изнася стоки в Тайван, тъй като пазарът е много голям. У нас тайванските продукти имат своята пазарна ниша. Предлагат се най-вече азиатски металорежещи машини, резервни авточасти, велосипеди и други.</p>
<p style="margin-bottom: 0cm;">
	От много години Тайван продължава да поддържа реноме на производител, а вече и на създател на редица IT продукти, които имат огромен пазарен дял. Правителството на страната се е съсредоточило върху няколко основни индустриални ниши, които развива и предлага продукцията си в световен мащаб. Тези сектори са ориентирани най-вече към иновациите.</p>
<p style="margin-bottom: 0cm;">
	<strong>Георги Георгиев смени Димитър Димитров начело на &quot;БДЖ - Пътнически превози&quot;</strong></p>
<p style="margin-bottom: 0cm;">
	<em>в. Capital Daily</em></p>
<p style="margin-bottom: 0cm;">
	Съветът на директорите на &quot;БДЖ холдинг&quot; смени досегашния управител на &quot;Пътнически превози&quot; Димитър Димитров с Георги Георгиев, се казва в съобщение на компанията. Мотивите за смяната не се съобщават.</p>
<p style="margin-bottom: 0cm;">
	Новият ръководител е представен като магистър по железопътен транспорт със специалност &quot;Технология и организация на железопътния транспорт&quot; във Висшето транспортно училище &quot;Тодор Каблешков&quot;. Специализирал е Модерен мениджмънт на железопътните дружества при условията на пазарното стопанство в Берлин. Цялата професионална кариера на Георгиев е преминала в системата на железниците, където е заемал различни ръководни длъжности в областта на експлоатацията на подвижния жп състав в пътническите превози.</p>
<p style="margin-bottom: 0cm;">
	Приоритетите в работата на Георгиев ще бъдат повишаване на контрола върху експлоатационната дейност в компанията и ускоряване на ремонтната програма, което ще подобри качеството на предлаганата услуга, както и финансовите резултати на дружеството.</p>
<p style="margin-bottom: 0cm;">
	Предишният шеф &ndash; Димитър Димитров, престоя на поста 8 месеца. Преди това той беше шеф на пътническите превози в Горна Оряховица.</p>
<p style="margin-bottom: 0cm;">
	<strong>Новите пенсионери ще са с 23% повече от 2013 г.</strong></p>
<p style="margin-bottom: 0cm;">
	<em>в. Capital Daily</em></p>
<p style="margin-bottom: 0cm;">
	Дефицитът в бюджета на Националния осигурителен институт (НОИ) може да се окаже със 120 млн. лв. по-голям от планираните близо 2 млрд. лв., прогнозира анализ на Лабораторията за управление на риска, ръководена от бившия лидер на ДСБ Иван Костов.</p>
<p style="margin-bottom: 0cm;">
	В публикуваното резюме на доклада се посочва, че през тази година в системата ще се влеят нови 100 000 пенсионери, с 23% повече от миналогодишните 81 301 души. Причината е спирането на нарастването на възрастта за пенсиониране, което действа през тази година.</p>
<p style="margin-bottom: 0cm;">
	Това вероятно ще бъде основният фактор, създаващ риск за надвишаване на планирания дефицит на бюджета на НОИ, който през тази година за пръв път ще получи планирана субсидия за покриването му в размер на 1.985 млрд. лв. &ndash; максимална сума, отделяна досега, се посочва в доклада.</p>
<p style="margin-bottom: 0cm;">
	В него се отбелязва значителното положително нарастване на реалната средна пенсия, вследствие на на много ниската средногодишна инфлация през 2013 г., който е съпоставим с нарастването на средната заплата.</p>
<p style="margin-bottom: 0cm;">
	<strong>Министър Данов предлага да се строят социални жилища, но само за работещи</strong></p>
<p style="margin-bottom: 0cm;">
	<em>в. Capital Daily</em></p>
<p style="margin-bottom: 0cm;">
	Все още няма параметри концепцията на Министерството на инвестиционното проектиране за създаване на социален жилищен фонд.</p>
<p style="margin-bottom: 0cm;">
	Все още се правят разчети за броя на жилищата и колко души ще обхванат, собствеността на терените и размерът на финансовите средства. Това каза по време на парламентарния контрол министър Иван Данов в отговор на въпрос на депутата от &quot;Атака&quot; Илиан Тодоров.</p>
<p style="margin-bottom: 0cm;">
	Данов поясни, че жилища ще се дават не само на представители на малцинствата, а на всички социално слаби, които обаче имат работа и са способни да плащат наем и да поддържат домовете си.</p>
<p style="margin-bottom: 0cm;">
	На мястото на ромските гета ще се изграждат индустриални зони, които ще предоставят условия за труд на хората от малцинствата. Предлагаме цялостни дълготрайни решения и създаване на условия за препитание и бит, каза Данов.</p>
<p style="margin-bottom: 0cm;">
	<strong>Германци ще садят зеленчуци на над 300 дка земя край Петрич</strong></p>
<p style="margin-bottom: 0cm;">
	в. &quot;Стандарт&quot;</p>
<p style="margin-bottom: 0cm;">
	Германски инвеститори ще вложат сериозни средства в Петрич за производство на земеделска продукция. Те ще наемат 300-350 декара земи край южния град. Целта им е да произвеждат картофи, патладжани и други зеленчуци, както и да направят плантация за нарове.</p>
<p style="margin-bottom: 0cm;">
	&quot;<font face="Arial, Verdana, sans-serif"><font style="font-size: 9pt">Става въпрос за сериозни хора, които ползват услугите на професори в областта на земеделието. Инвеститорите вече са се договорили за частни земи, които са с поливна система. Имотите са на наши земеделци, все още не е ясно дали немците ще обработват земите сами или съвместно с петрички стопани&quot;, обясни председателят на общинския съвет в Петрич Георги Зарков.</font></font></p>
<p style="margin-bottom: 0cm;">
	Той лично се е срещал с немската делегация, в която имало и двама столични агрономи. Гостите са представители на голямо земеделско сдружение в Германия.</p>
<p style="margin-bottom: 0cm;">
	&quot;<font face="Arial, Verdana, sans-serif"><font style="font-size: 9pt">Проявиха интерес към отглеждането на ранни картофи в Петрич. Изцяло ще поемат организацията по засаждането и отглеждането на тази култура, както и на други свежи зеленчуци &ndash; патладжани, чушки. Цялото произведено количество ще изнасят в родината си&quot;, разкри шефът на местния парламент.</font></font></p>
<p style="margin-bottom: 0cm;">
	За начало ще засеят няколко сорта картофи, за да се убедят кой вирее най-добре в климатичните условия на Петрич.</p>
<p style="margin-bottom: 0cm;">
	&quot;<font face="Arial, Verdana, sans-serif"><font style="font-size: 9pt">Учените, които са с инвеститорите, вече взеха проби от почвата. Ще направят изследванията и след това ще инвестират тук. Те ще докарат необходимите семена и техника. Най-важното е, че имат осигурен пазар в родината си. Потръгне ли им с картофите, ще засадят и други ранни земеделски култури. Ще се открият нови работни места&quot;, каза още Георги Зарков.</font></font></p>

			<div style="display: block; clear: both; padding-top: 10px;"><i>По статията работи: <a href="znvygb:qvzvgne.ihpuri@vairfgbe.ot" id="worker_creator_email">Димитър Вучев</a></i></div>		</div>
	</div>

	<!-- Mobile payment branding -->
	
	
