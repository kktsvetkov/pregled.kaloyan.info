

	<div class="art">
		<div id="article_text" class="s4">
			
			
			<p>
	<strong>&quot;Булгартабак&quot; над борсовите правила</strong></p>
<p>
	В. Капитал Daily</p>
<p>
	Над две седмици след като индиректно придоби мажоритарния дял в &quot;Булгартабак холдинг&quot;, лихтенщайнското дружество Livero Establishment подготвя смяна в управлението. На пръв поглед тя е чисто формална, но проблемът е, че това става, без да е уведомило за това борсата и без да е отправило търгово предложение към миноритарните инвеститори в цигарената компания на фондовата борса. Смяната на собствеността на цигарената компания бе отразена в австрийския търговски регистър на 19 март с вписване на сделката, при която Livero Establishment купи BT Invest - специално създаденото във Виена дружество, чрез което &quot;Булгартабак холдинг&quot; бе приватизиран през 2011 година срещу 100.1 млн. евро. Така лихтенщайнската офшорка придоби контрол над 80% от акциите на българския тютюнев гигант.</p>
<p>
	Тъй като &quot;Булгартабак холдинг&quot; е публично дружество, настъпването на съществена промяна в акционерната му структура изисква новият мажоритарен собственик да отправи търгово предложение за изкупуване на останалите акции извън контролния пакет. В случая на &quot;Булгартабак холдинг&quot; и праговете, и 14-дневният срок са подминати.</p>
<p>
	<strong>Новият НК струва 60 хил. лв.</strong></p>
<p>
	В. Сега</p>
<p>
	Новият Наказателен кодекс (НК), който правосъдното министерство представи за обществено обсъждане малко преди Нова година, струва почти 60 хил. лв. Това става ясно от отговори на ведомството до в. &quot;Сега&quot; по Закона за достъп до обществена информация.</p>
<p>
	Работата по новия НК започна още в края на мандата на тройната коалиция през 2008 г. От справката става ясно, че за близо 5 години до края на май 2013 г. правосъдното министерство е платило по граждански договори на десетки експерти общо 43 хил. лв. За периода от края на май до 21 декември м.г., когато проектът бе представен за обществено обслужване, са платени още 8 хил. лв. Отделно от това са похарчени още 4 хил. евро за двама международни експерти. Тези пари са по линия на Норвежкия финансов механизъм, а всички останали суми идват от бюджета на правосъдното министерство.</p>
<p>
	<strong>ЦИК ще крие кода на изборния софтуер</strong></p>
<p>
	В. Сега</p>
<p>
	И на предстоящите европейски избори кодът на програмата за отчитане на резултатите няма да бъде достъпен. Преди дни председателят на ЦИК Ивилина Алексиева предложи въпросът за достъпа до кода да се обсъди, но след възражения на други членове на ЦИК, той бе отложен с аргумента, че &quot;сега не е моментът&quot;. Емануил Христов възрази тогава, че отварянето на кода може да доведе до проблеми. Вчера той уточни пред &quot;Сега&quot;, че темата вероятно ще се обсъжда чак след вота на 25 май.</p>
<p>
	Това обезсмисля донякъде дискусията, тъй като разсекретяването на кода има смисъл в деня на изборите и във времето преди официалното обявяване на изборните резултати - за да може всеки да превърне подадените гласове в мандати. Темата предизвика спорове и на миналогодишните парламентарни избори. Тогава неправителствени организации поискаха да се публикува т.нар. source code, но ЦИК отхвърли искането им с мотива, че ако всеки има достъп до него, може да се стигне до манипулации.</p>
<p>
	<strong>Здравни фондове ни продават и &quot;Каско&quot;</strong></p>
<p>
	В. Стандарт</p>
<p>
	Здравните фондове вече предлагат на клиентите си и застраховки за коли, камиони, жилища и т.н. Това показва проверка на &quot;Стандарт&quot; сред лицензите, издадени на тези компании от Комисията за финансов надзор (КФН). След като преди няколко години Еврокомисията прие нови правила, които принудиха здравните фондове да се пререгистрират като застрахователни дружества и да увеличат капитала си, те вече започват да се възползват и от допълнителните права, които им дава новото им амплоа. Крайният срок за самата пререгистрация изтече в края на 2012 г.</p>
<p>
	Малко по-късно, около пролетта на 2013 г., КФН издава първия лиценз на пререгистриран здравен фонд, който дава право на компанията да продава и полици, които досега се предлагаха само от общозастрахователните компании. Така на пазара се появяват нови предложения на застраховки за дома срещу пожар и природни бедствия, щети на имущество, &quot;Автокаско&quot;, срещу финансови загуби, а също и т.нар. застраховки &quot;Карго&quot;, сключвани за товари при превоз по суша, въздух и вода и т.н. По-късно и други бивши здравни фондове получават лицензи за различни застраховки.</p>
<p>
	<strong>Треска за уран</strong></p>
<p>
	В. Стандарт<br />
	<br />
	Репликата на икономическия министър Драгомир Стойнев за възможното възобновяване на добива на уран у нас до края на годината за пореден път разбуни духовете. Както и самият Стойнев заяви в парламента, запитванията на инвеститори, интересуващи се от възможността за добив на суровината, не са спирали. Има интерес от световноизвестни фирми за добив на уран, главно от Канада и Австралия, признават от МОСВ. Това са страните, които заедно с Русия имат най-големите залежи на ценната суровина.</p>
<p>
	Сегашният министър не е единственият, който е заговорил за възстановяване на производството. През 2006 г. министърът на енергетиката Румен Овчаров също обявява възможността за възраждане по повод намерение на канадската фирма Cameko да проучва и добива уран у нас.</p>
<p>
	<br />
	<strong>100 моста у нас плачат за ремонт</strong></p>
<p>
	В. Новинар</p>
<p>
	Над 100 моста в страната имат нужда от ремонт. Това обяви министърът на регионалното развитие Десислава Терзиева. Тя обясни, че съоръженията се ремонтират според възможностите на бюджета, като приоритетно се работи по най-опасните. Терзиева подчерта, че приоритет са трите виадукта по магистралите &quot;Тракия&quot; и &quot;Хемус&quot;, чието обновяване ще приключи до края на годината. Терзиева провери аварийно-възстановителните дейности на мостовото съоръжение на пътя Ловеч- Севлиево, както и ремонта на пътя Плевен-Ловеч.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
