

	<div class="art">
		<div id="article_text" class="s4">
			
			
			<p>
	<strong>Кризата е тласнала младите българи към дългосрочна миграция</strong><br />
	<em>в. Капитал Daily</em></p>
<p>
	Към края на 2009 г. всеки пети българин до 35 години е бил склонен да емигрира в някоя от &quot;старите&quot; държави членки с по-стабилна икономика. При това плановете на тези потенциални емигранти са били да се установят там за период от над пет години. И ако миграционните нагласи на българите в разгара на кризата са били относително ниски на фона на средното за новите държави членки, то плановете им за дългосрочна миграция са били много по-силни в сравнение с всички останали от тази група.</p>
<p>
	Това показва анализ на института CELSI, който се занимава с проучвания на пазара на труда, базиран в Братислава, Словакия. Изследването (&quot;Миграционните стратегии на засегнатите от кризата младежи в разширения ЕС&quot;) цели да проучи какъв е ефектът от кризата върху миграцията на младите хора в новите държави - членки на ЕС, приети през 2004 и 2007 г. (без Малта и Кипър). То е базирано на данни на Евробарометър от края на 2009 г., филтрирани, така че да обхванат младите хора на възраст 15-35 години, които имат планове да мигрират в друга държава от евросъюза.</p>
<p>
	<strong>Финансовото министерство оспорва законопроект на Станишев</strong><br />
	<em>в. Сега</em></p>
<p>
	Финансовото министерство и председателят на БСП Сергей Станишев застанаха на противоположни позиции за студентските такси, става ясно от становищата към проекта на соцлидера за промяна в закона за висше образование. Станишев и депутати предлагат намаляване на тавана на таксите за студенти до 30 на сто от издръжката за специалност вместо сегашните две трети.</p>
<p>
	От финансовото министерство обаче настояват да се преосмисли необходимостта от свалянето на тавана на таксите. Предлаганата промяна ще окаже негативно въздействие върху бюджетите на висшите училища и ще има искания за увеличение на субсидията на всички вузове, а не в зависимост от предлаганото качество и реализация на студентите, се посочва в становището на МФ.</p>
<p>
	<strong>62% от нарушенията с европейски средства са при обществени поръчки</strong><br />
	<em>в. Сега</em></p>
<p>
	62% от нередностите при плащане с европари са установени при обществени поръчки. Това сочат данните от дирекция АФКОС към МВР, която се занимава с разследването на злоупотреби с еврофондове. На второ място по вид нарушения се нареждат необоснованите разходи по проектите. За изминалия програмен период 2007-2013 г. са разкрити общо 1190 нередности при тези плащания. Само 257 случая обаче са докладвани на Европейската комисия, тъй като прагът, над който се уведомява ОЛАФ, е много висок.</p>
<p>
	Подобна е картината и при земеделските фондове. Там са открити внушителен брой нередности - 7414. Според Бойко Костов от АФКОС обаче големият брой нарушения се дължат на техническа грешка при обработването на информацията за подадените сигнали. Това е и причината на прокуратурата да са докладвани едва 314 случая, при които се смята, че са извършени престъпления с евросредства.</p>
<p>
	<strong>Домоуправители мислят да съдят министерство за забавеното саниране</strong><br />
	<em>в. Сега</em></p>
<p>
	Още един строителен сезон е на път да бъде загубен за санирането на жилищните сгради с европейски пари заради необяснимото бездействие на регионалното министерство. Проектни мениджъри прогнозираха, че и това лято ще бъде пропиляно, а проектът ще се изпълнява в &quot;12 без 5&quot; през пролетта на 2015 г. Домоуправителите на одобрените блокове са гневни и някои дори обмислят да съдят ведомството на Десислава Терзиева, разказа пред &quot;Сега&quot; представител на одобрена сграда в София, пожелал анонимност.</p>
<p>
	Трета година от началото на проекта не е започнало санирането на нито една сграда. След Великден може да започнат строителните работи по две сгради в столицата, които са единствените с избрани фирми. Все още се чака министерството да обяви поръчката за строители за шестте региона и София. От МРР обясниха пред &quot;Сега&quot;, че документацията е пратена за предварително съгласуване в агенцията за обществени пръчки.</p>
<p>
	<strong>ВАС пита Съда на ЕС за изплащането на пенсии в пощите</strong><br />
	<em>в. Сега</em></p>
<p>
	Върховният административен съд (ВАС) е отправил запитване до Съда на ЕС дали обществените социални услуги, които предоставят &quot;Български пощи&quot;, могат да се приемат за държавна помощ. Производството е по жалби на две търговски компании - &quot;Изипей&quot; и &quot;Финанс Инженеринг&quot;, които искат отмяна на членове в Наредбата за пенсиите. Става въпрос за текстове, които регламентират, че пенсиите и добавките към тях се изплащат от поделенията на НОИ чрез пощите и банките в страната. Според двете компании те противоречат на правилата на свободната конкуренция. От &quot;Български пощи&quot; обясниха пред &quot;Сега&quot;, че не могат да коментират, тъй като не са страна по делото.</p>
<p>
	На първа инстанция пред тричленен състав жалбите на &quot;Изипей&quot; и &quot;Финанс Инженеринг&quot; са били отхвърлени, докато сега петчленен състав на ВАС е решил да поиска тълкуване от европейския съд. Ответници по делото са Министерският съвет и Националният осигурителен институт (НОИ).</p>
<p>
	<strong>Бюлетината на ремонт</strong><br />
	<em>в. Стандарт</em></p>
<p>
	Седмица след като парламентът прие предложението на ГЕРБ за поправка в Изборния кодекс, с която членовете на ЦИК стават от 19 на 20, ДПС също внесе корекции, но на бюлетината. Квадратите вдясно за преференциалния вот да станат кръгчета е новата идея. Шефът на правната комисия Четин Казак (ДПС) заяви за &quot;Стандарт&quot;, че лично е направил предложението. А мотивите му са, че така по-лесно ще се ориентират избирателите в самата бюлетина. И който не иска да гласува преференциално, просто няма да отбелязва нищо в кръгчетата.</p>
<p>
	<strong>Ловят с рентгени контрабандата</strong><br />
	<em>в. Стандарт</em></p>
<p>
	Агенция &quot;Митници&quot; ще купува нови рентгени, за да се проверяват влизащите в страната камиони и пристигащите с кораби контейнери със стоки, научи &quot;Стандарт&quot;. Това е част от мерките на правителството за борба с контрабандата. Вчера на заседанието на Министерски съвет беше одобрено предоставянето на допълнителни 36,05 млн. лв. на Министерството на финансите. От тях 20 млн. лв. са за инвестиционни проекти на Националната агенция за приходи и Агенция &quot;Митници&quot;. Парите ще се използват за повишаване събираемостта на приходите в бюджета, борба с данъчните измами и засилване на митническия контрол. Все още не е уточнено на кои гранични пунктове ще бъдат поставени новите рентгени. Възможно е да бъдат купени и мобилни рентгени, така че лесно да може да се сменя местоположението им.</p>
<p>
	<strong>Обещават газ поне за 70 години</strong><br />
	<em>в. Стандарт</em></p>
<p>
	България ще може да получава руски газ поне още 70 години. Това стана ясно от думите на зам.-директора на газодобивния комплекс номер 22 на &quot;Газпром добича Уренгой&quot; Олег Кабанов. За толкова време се оценяват запасите в находищата, които експлоатира компанията, ако търсенето на синьо гориво в Русия и Европа се запази на сегашните нива. В същото време обаче тези запаси остават относително постоянни във времето. Причината е, че на всеки 1 млрд. куб. метра добит газ компанията прави нови проучвания за същото количество, обясни Кабанов. Така през следващата година запасите в находищата на &quot;Газпром добича Уренгой&quot; няма да бъдат за 69 години, а пак за 70 години напред, допълни той.</p>
<p>
	Освен това предприятието не е единственото, което доставя синьо гориво за Европа. Заедно с &quot;Газпром добича Ямбург&quot;, което се намира в съседство, двете дружества добиват общо 90% от газа, продаван от компанията майка &quot;Газпром&quot;. Дружеството от град Новий Уренгой е на второ място с 97 млрд. куб. м произведено синьо гориво за 2013 г., като отстъпва единствено на колегите си от Ямбург. Потреблението на България е около 3 млрд. куб. м годишно.</p>
<p>
	<strong>Арабски милионери ще гледат агнета у нас</strong><br />
	<em>в. Стандарт</em></p>
<p>
	Консорциум от Саудитска Арабия хареса Бургаски регион за развитие на животновъдство. Фирмата е решила да строи ферми за агнета и пилета и възнамерява да инвестира над 20 млн. лв. в този бизнес. Това стана ясно по време на стартиралия в Поморие международен инвестиционен форум &quot;Новата икономика на България - пътят на Изток&quot;. Представители от над 140 арабски, руски, турски и български фирми участват в първата по рода си среща. На форума присъстват почти всички кметове на южните морски общини, както и посланиците на Египет, Палестина, Судан, Ливан, Йемен и Алжир.</p>
<p>
	Българското правителство бе представено от министъра на инвестиционното проектиране Иван Данов и евродепутата Илияна Йотова. Председателят на българо-арабската бизнес асоциация Зиад ел Масри заяви, че фирмата инвеститор от Саудитска Арабия ще работи основно в Бургас, но има интерес и към земеделско производство в регионите на Варна и Стара Загора. До края на годината компанията е решила да инвестира у нас 2 млн. лв., а всеки момент предстои да регистрира и дъщерна фирма в България. Фирми от Катар пък проявяват интерес към проекти, свързани с морския туризъм в България.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
