

	<div class="art">
		<div id="article_text" class="s4">
			
			
			<p>
	<strong>Руската &quot;Стройтрансгаз&quot; се активизира</strong><br />
	<em>в. Капитал Daily</em></p>
<p>
	Руската &quot;Стройтрансгаз&quot;, която по неофициална информация е избрана да строи българската отсечка на газопровода &quot;Южен поток&quot;, изглежда, е решила да стъпи доста по-стабилно на местния пазар. Или отправя публични предложения, с които да подтикне правителството за по-бързото вземане на решение за изграждането на газопровода. Изборът трябваше да бъде направен официално още преди месец, но последните събития около анексирането на Крим от Украйна явно разбъркаха картите в пасианса на руската компания и нейните лобисти в България.</p>
<p>
	В рамките на ден две съобщения с неизвестен източник посочиха компанията като потенциален купувач на акции в &quot;Енергоремонт холдинг&quot; и Българския енергиен холдинг (БЕХ). От &quot;Енергоремонт&quot; потвърдиха, че се водят разговори с голяма руска компания, но без да уточняват имена. Министерството на икономиката и енергетиката (МИЕ) пък, което е принципал на БЕХ, отрече да обсъжда продажба на дялове.</p>
<p>
	<strong>Само партиите могат да заличат фалшивите подписи</strong><br />
	<em>в. Сега</em></p>
<p>
	Скандалът със злоупотребата с лични данни се задълбочи вчера, след като стана ясно, че само партиите могат да заличат имената на хората, чиито фалшиви подписи фигурират в подписките им за участие в евровота. Абсурдът лъсна по време на извънреден брифинг на ЦИК, а институциите се озоваха в омагьосан кръг. Причината е, че всичко, качено на сайта на комисията, е дадено от партиите, коалициите и инициативните комитети на &quot;технически носители&quot;. На практика това означава, че ЦИК не може сама да махне хората, с чиято самоличност е злоупотребено.</p>
<p>
	Другият вариант е Комисията за защита на личните данни (КЗЛД) да задължи съответната партия или инициативен комитет да махне въпросните граждани. Това обаче може да стане, след като мине производството пред КЗЛД. Третата възможност е указанието за заличаване да дойде от административен съд, ако някой от пострадалите поиска това по съдебен ред, но е необходимо много време.</p>
<p>
	<strong>Проектът за частния фалит облагодетелства недобросъвестните длъжници</strong><br />
	<em>в. Сега</em></p>
<p>
	Проектът за личния фалит, който Министерството на правосъдието подготвя, е пълен с капани и неясноти и не предлага гаранции, че недобросъвестните длъжници няма да злоупотребяват и да ощетяват кредиторите си. За това алармираха юристи, преди още проектът да бъде официално огласен. Длъжникът, поискал частен фалит, ще може безпроблемно да прехвърля имущество на свои близки, за да го спаси от кредиторите си. Въпреки че забранява в продължение на 10 години фалиралият да управлява бизнес или да учредява фирми, няма пречка това да се прави чрез подставени лица. Освен това длъжникът ще може да сменя адресната си регистрация в търсене на удобен съд, който да се произнесе за фалита му.</p>
<p>
	&quot;Сега&quot; разполага с работния вариант на закона. Миналия уикенд правосъдният министър Зинаида Златанова се зарече той да бъде финализиран и публикуван на сайта на министерството в близките дни. Това още не се е случило. В тайна се пази и кой работи по него, затова не е ясно дали това са само експерти от министерството, или се ползват услугите на външни специалисти и кои са те.</p>
<p>
	<strong>&ldquo;Ремотекс&rdquo; търси спасение от депутатите</strong><br />
	<em>в. Стандарт</em></p>
<p>
	Работещите в закъсалото предприятие Ремотекс, което дължи няколко милиона за заплати, са поканили старозагорските депутатите на работна среща седмица след празниците. &quot;Хората искат да чуят от законодателите какво ще направят за предотвратяване на подобни фалити в бъдеще, след които работниците остават на улицата без никаква защита&quot;, каза общинският председател на КНСБ в Раднево Бойка Боева. Тя е участвала в срещата с министъра на икономиката Драгомир Стойнев в София във вторник. Министърът е потвърдил, че държавата се е отказала да купи мажоритарния пакет акции от Ремотекс.</p>
<p>
	<strong>Взимаме по 100 лв. като втора пенсия</strong><br />
	<em>в. Стандарт</em></p>
<p>
	Средно по около 100 лв. на месец ще получават първите пенсионери, които ще имат право на допълнителна пенсия от частните фондове след около 10 години. Това показва грубата сметка, базирана на данните за средните суми в личните ни партиди според статистиката на Комисията за финансов надзор (КФН). В момента хората на възраст между 50 и 54 г. са спестили по около 2200 лв. При положение, че до навършване на пенсионна възраст те имат да поработят поне още 12-13 г. би трябвало сумата да се удвои.</p>
<p>
	Така, ако дадено лице има натрупани около 5000 лв. в частен фонд, когато прекрати активната си трудова дейност, от фонда ще му изплащат по около 100 лв. на месец към пенсията от НОИ, показват калкулатори на пенсионните дружества. Цифрата е валидна, ако човекът си пусне срочна пенсия за 5 години. Ако срокът бъде увеличен на 10 години, месечната сума пада на около 50 лв. При желание на осигурения да получава безсрочна пенсия от частния фонд, на месец ще може да разчита на около 25 лв.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
