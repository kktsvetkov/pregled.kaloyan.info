

	<div class="art">
		<div id="article_text" class="s4">
			
			
			<p>
	<strong>И последните плащания по &quot;Околна среда&quot; спряха</strong><br />
	<em>в. Капитал Daily</em></p>
<p>
	След като първо Европейската комисия, а после и държавата спряха плащанията по програма &quot;Околна среда&quot; (ОПОС), последният удар върху изпълнителите и бенефициентите беше нанесен вчера от фонда за местно самоуправление ФЛАГ. Фондът, който финансира общините по проектите им за европрограми, спря всички плащания по сключени вече кредитни линии и няма да разглежда и нови искания по &quot;Околна среда&quot;.</p>
<p>
	Това де факто значи, че всички пари, на които общините разчитаха, за да продължат изпълнението на проектите си по програмата, са замразени. Емил Савов, който е част от борда на ФЛАГ, потвърди пред &quot;Капитал&quot;, че решението е взето, за да се запази кредитния портфейл на фонда. &quot;След като от ЕК няма плащания, а от февруари спряха и плащанията от държавния бюджет, всички кредити автоматично стават рискови. Това е в голямата си част мостово финансиране, докато дойдат парите от &quot;Околна среда&quot;, а те няма да дойдат засега&quot;, обясни Савов.</p>
<p>
	<strong>&quot;Алфа рисърч&quot;: Седем партии имат шанс при висока избирателна активност</strong><br />
	<em>в. Капитал Daily</em></p>
<p>
	Със сигурност ГЕРБ, БСП и ДПС ще имат депутати в следващия европарламент, докато &quot;България без цензура&quot;, АБВ и Реформаторският блок засега са на прага, но при висока избирателна активност по-малките партии, включително и една от националистическите, могат да спечелят общо до четири мандата. Това може би ще стопи до двама евродепутатите на ДПС. Това показват данните от априлското проучване на агенция &quot;Алфа рисърч&quot; за електоралните нагласи&nbsp; за евровота на 25 май. Агенцията отново отчита лека преднина на ГЕРБ пред БСП, но докато левицата е постигнала почти максимална мобилизация на симпатизантите си, партията на Борисов има по-широка, но не особено мотивирана да гласува периферия.</p>
<p>
	Според социолозите крайният победител на евроизборите ще зависи именно от това дали гравитиращите около ГЕРБ избиратели, които не са твърди негови привърженици, ще гласуват. ДПС заема устойчиво третото място, но към настоящия момент активизира по-малък брой избиратели. Предвид това, че на евровота няма да участват избирателите му в Турция, интригата е дали ще успее да вземе три или само два мандата.</p>
<p>
	<strong>НАП плаши данъкоплатците с бързи запори върху заплатите</strong><br />
	<em>в. Сега</em></p>
<p>
	На фона на куп проблеми около данъчното законодателство и грешки на самата данъчна администрация Националната агенция по приходите втвърди тона към данъкоплатците. Ден преди крайния срок за подаване на данъчните декларации и плащането на дължимия за 2013 г. данък от НАП предупредиха, че тази година ще са безкопромисни по отношение на откриването на процедури за принудително изпълнение спрямо неплатилите в срок длъжници. Списъкът с мерки включва налагането на запори върху заплатите, а при по-големи задължения - и запор върху имуществото. В същото време проблемите с кампанията идват от законодателни промени, за които самите управляващи неофициално признаха, че следва да бъдат отменени.</p>
<p>
	За намерението на НАП да бъде безкомпромисна в предприемането на мерки срещу неплатили в срок данъкоплатци съобщи пред Дарик радио говорителят на приходната агенция Росен Бъчваров. &quot;Тази година, за разлика от други, ще има максимум два-три дни период от време от обработването на данъчната декларация до съпоставянето с плащането й. И ако няма такова, започва процедура по събирането на средствата&quot;, заяви Бъчваров. Според него законът дава всички права на данъчните да започнат процедура по принудително изпълнение, ако в първата седмица на новия месец в НАП не постъпи плащане по декларирания данък.</p>
<p>
	<strong>Делото за имението &quot;Ситняково&quot; се протака заради вещите лица</strong><br />
	<em>в. Сега</em></p>
<p>
	Процесът за собствеността на имението &quot;Ситняково&quot;, който държавата води срещу бившия премиер и наследник на последните български царе Симеон Сакскобургготски, сестра му Мария-Луиза Хробок и техни братовчеди, беше отложен за осми път вчера заради неясна и непълна техническа и оценителна експертиза на имота. Оказа се, че тримата експерти не са отговорили на поставените им от съда въпроси и са дали оценките си &quot;на око&quot; (по думите на един от експертите).</p>
<p>
	Съдия Емилия Донкова даде допълнителни задачи на вещите лица, а адвокатите на двете страни поискаха нови експерти въпреки риска делото да се проточи още. Съдията обяви, че ще се произнесе по-късно по това им искане, и отложи делото за 1 юли. Магистратът отказа и да отиде на място в имението за оглед заедно със страните и експертите. Отговорите на тази експертиза ще са ключови при постановяването на решението по делото.</p>
<p>
	<strong>Пациентите няма да плащат при прекъсване на лечението</strong><br />
	<em>в. Сега</em></p>
<p>
	ението си, ако независимо от причината преждевременно напуснат болницата. Това гласи решение на Върховния касационен съд от 14 декември м.г. То влезе в сила от вчера - деня на обнародването му в &quot;Държавен вестник&quot;. Делото срещу наредба на здравното министерство беше заведено след протест от прокурора Георги Камбуров от Върховната административна прокуратура.</p>
<p>
	Задължението на пациентите да попълват декларация при предсрочно напускане на лечебното заведение е въведено с промяна в наредбата за изискванията към устройството и вътрешния ред на болниците през 2011 г. Тогава министър на здравеопазването бе Стефан Константинов. В част от документа болните или родителите им изрично посочват, че ще платят всички медицински процедури и изследвания, ако здравната каса, министерството или други финансиращи органи откажат да го сторят.</p>
<p>
	<strong>Една комисия ще брани потребители и бизнес</strong><br />
	<em>в. Стандарт</em></p>
<p>
	Една комисия да отговаря както за спазването на правата на потребителите, така и за гарантирането на равна конкурентна среда за бизнеса. Това предвижда внесен в парламента законопроект за Комисия за защита на конкуренцията и потребителите. Текстът предвижда създаването на единен орган, който да съвмести функциите на Комисията за защита на конкуренцията (КЗК) и Комисията за защита на потребителите (КЗП). Вносител на законопроекта е Йордан Цонев, председател на Комисията по бюджет и финанси към парламента и депутат от ДПС.</p>
<p>
	Според внесения проект бъдещата Комисия за защита на конкуренцията и потребителите ще бъде ръководена от седем членове - председател, трима зам.-председатели и още трима членове. За сравнение, понастоящем КЗК се ръководи от седем души, а КЗП от трима. Председателят на бъдещото КЗКП ще се избира от Народното събрание с продължителност на мандата от 5 години. Неговото възнаграждение ще бъде в размер не по-голям от 90% от заплатата на председателя на парламента.</p>
<p>
	<strong>Търсят общи работници на борсата за &ldquo;Южен поток&rdquo;</strong><br />
	<em>в. Стандарт</em></p>
<p>
	Проектът &quot;Южен поток&quot; ще топи безработицата не само във Варна и в двете общини Аврен и Белослав, откъдето минава трасето, но и в съседни на тях. Вече се проучват възможностите за търсене на общи работници чрез Бюрото по труда, съобщи директорът на &quot;Регионалната служба по заетост&quot; Пламен Начков. След среща с представители на &quot;Южен поток България&quot; АД е станало ясно, че конкретните заявки за наемане на работници ще дойдат през юни, когато се очаква да стартира строителството по проекта. От компанията изразили притеснения дали ще намерят необходимата работна ръка за разчистване на терена по трасето и дали да се разбере, че ще има добро възнаграждение. От &quot;Южен поток България&quot; АД се интересували за подробности в трудовото законодателство, изисквания към работодателя и още детайли за предстоящите оферти за наемане на работна ръка.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
