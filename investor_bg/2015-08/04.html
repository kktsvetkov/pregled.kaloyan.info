

	<div class="art">
		<div id="article_text" class="s4" itemprop="articleBody">
			
			
			<p>
	<strong>ПИБ е изплатила още 300 млн. лв. от държавната помощ</strong><br />
	<em>в. Капитал Daily</em></p>
<p>
	През второто тримесечие Първа инвестиционна банка е изплатила близо 300 млн. лв. от държавната помощ, която кредитната институция получи след ликвидната криза в края на юни 2014 г. Това става ясно от отчета на ПИБ към полугодието, според който депозитът на Министерството на финансите е намалял до 510 млн. лв.</p>
<p>
	В средата на миналата година банката получи 1.2 млрд. лв. спешно, след като седмица след затварянето на КТБ пред клоновете й се извиха опашки и в рамките на един ден й се наложи да изплати над 800 млн. лв. и да затвори преди края на работния ден. Впоследствие планът за преструктуриране на банката беше одобрен от Европейската комисия през ноември 2014 г., като дотогава банката вече беше възстановила 300 млн. лв., а до края на първото тримесечие на 2015 г. изплати още 100 млн. лв.</p>
<p>
	<strong>Кадровите решения в МО превърнаха печеливше дружество в губещо</strong><br />
	<em>в. Сега</em></p>
<p>
	Спорни кадрови решения по смени на ръководството на &quot;Снабдяване и търговия&quot; е довело до спад в приходите и загуби на единственото печеливше дружество към Министерството на отбраната. Това се посочва във финансов анализ за състоянието на дружеството през първото полугодие. Предприятието търгува със стоки с двойна употреба и продава излишното въоръжение и техника на армията. За първите 6 месеца на годината обаче то е успяло да извърши продажби само за 240 999 лв., докато за същия период на м.г. те са били за 6 599 744 лв. В същото време разходите са непропорционално високи - 1 065 000 лв., докато за цялата минала година са били 1 266 000 лв. Отчетената счетоводна загуба е 144 хил. лв.</p>
<p>
	<strong>Ремонтите в София доведоха до хаос с градския транспорт</strong><br />
	<em>в. Сега</em></p>
<p>
	Затварянето на пореден ключов булевард в центъра на София за ремонт предизвика нови задръствания, а ползването на градския транспорт се превърна в сложна аритметика. В събота започна реконструкция на нов участък от бул. &quot;Витоша&quot; - от бул. &quot;Патриарх Евтимий&quot; до връзката с &quot;България&quot;. Ремонтът промени трасетата на трамваите по линия 1 и 7. В комбинация с ремонта на площад &quot;Руски паметник&quot; се оказва, че уравнението става още по-сложно.</p>
<p>
	<strong>Гръцки фирми местят бизнеса си в Кърджали</strong><br />
	<em>в. Стандарт</em></p>
<p>
	Гръцка фирма от Кавала търси терен за изграждане на фабрика за тестени изделия в Кърджали. Това стана ясно след визитата в града на гръцкият посланик у нас Демостенис Стоидис. На среща с кмета на Кърджали Хасан Азис преди дни Василис и Макес Иатропулос са заявили, че искат да прехвърлят бизнеса си в Източните Родопи. Двамата са поискали общината да им предостави терен за изграждане на фабрика за тестени изделия. Според градоначалника подходящи парцели за тази инвестиция има в индустриалната зона край града и няма да има пречки за нейното изпълнение, но това може да стане само с решение на общинския съвет.</p>
<p>
	При посещението си в Кърджали в средата на юли Н. Пр. Демостенис Стоидис съобщи, че по информация на негови служители в област Кърджали в момента няма нито една гръцка фирма. А в България са регистрирани 250 хил. гръцки дружества в Пловдив, Благоевград, София, Русе и Сливен. Дипломатът не скри, че обиколката му има за цел да проучи възможностите за навлизане на гръцки фирми.</p>
<p>
	<strong>Половината българи нямат спестявания</strong><br />
	<em>в. Стандарт</em></p>
<p>
	Близо половината от населението на България нямат спестен нито един лев, сочи проучване на осигурителна компания, цитирано от бТВ. Едва трима от всеки десет могат да посрещнат изненадващ разход от 1000 лева. В същото време БНБ отчита, че депозитите ни продължават да растат. По данни на централната банка спестяванията вече са над 42,5 млрд. лв. От април до края на юни т. г. те са се увеличили с 269 млн. лв. Според експерти, за да попаднем в графата на финансово отговорните, трябва да отделяме 10 процента от доходите си. &quot;В период на криза спестяването e от страх, страхът е най-водещият. Когато хората видят, че губят работа, те се свиват и почват да трупат&quot;, твърди финансовият консултант Тихомир Тошев.</p>
<p>
	<strong>Възстановиха паричните преводи към Гърция</strong><br />
	<em>в. Новинар</em></p>
<p>
	Отново можем да правим парични преводи за Гърция през системата &bdquo;Мъни Грам&rdquo;.</p>
<p>
	От &bdquo;Български пощи&rdquo; възстановиха услугата вчера. Изпращането на пари от Гърция за други страни все още не е възможно, допълниха от пощите.</p>
<p>
	По изискване на &quot;Мъни Грам&quot; на 21 юли в клоновете на пощите беше преустановено приемането и изпращането на парични преводи от и за Гърция.</p>
<p>
	<strong>Отиваме за 92 лв. с кола до морето</strong><br />
	<em>в. Новинар</em></p>
<p>
	Точно 92 лв. излиза пътуването ни от София до морето, ако автомобилът ни харчи 10 на сто и е на бензин, показа изчисление на &bdquo;Новинар&rdquo;.</p>
<p>
	За сравнение миналата година сме платили с 9 лв. повече заради по-скъпите горива. В момента цената на масовия А95 е 2,30 лв. за литър по родните бензиностанции, докато миналото лято е бил 2,60 лв. Дизелът струва е 2,32 лв. за литър. Стойностите остават без промяна в сравнение с миналата седмица.</p>
<p>
	Междувременно стана ясно, че цената на петрола в Европа, която влияе и на стойностите на горивата у нас, регистрира сериозен спад.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
