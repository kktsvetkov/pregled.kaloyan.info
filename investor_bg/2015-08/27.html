

	<div class="art">
		<div id="article_text" class="s4" itemprop="articleBody">
			
			
			<p>
	<strong>Студиата на ТВ7 се продават заради дългове</strong><br />
	<em>в. Капитал Daily</em></p>
<p>
	Част от сградата на столичния бул. &quot;Цар Борис III&quot;, в която е ТВ7, се продава заради дългове. Имотът е обявен на търг от частен съдебен изпълнител, като процедурата е задействана по искане на Уникредит Булбанк. През 2012 г. тя е отпуснала заем за 20 млн. лв. и има ипотека върху част от парцела и сградата. Ден по-късно преди три години сградата е ипотекирана и в КТБ. В сградата, но на горните етажи, беше и кабинетът на Цветан Василев.</p>
<p>
	Началната цена за обектите е 4.37 млн. лв. В момента недвижимостите са собственост на &quot;Партнер лизинг&quot; - дружество, което също като телевизията беше свързано със затворената КТБ и Цветан Василев.</p>
<p>
	<strong>Столичната община спира търг за изгаряне на отпадъците от новия завод за рециклиране</strong><br />
	<em>в. Капитал Daily</em></p>
<p>
	Общината не е доволна от подадените оферти в обществената поръчка за &quot;оползотворяване&quot; на т.нар. RDF отпадъци - крайния продукт след третирането на боклука в новия завод край с. Яна, и затова я прекратява. Това става ясно от съобщение в Агенцията по обществени поръчки.</p>
<p>
	Целта на търга</p>
<p>
	Търгът имаше за цел да намери три различни изпълнителя, които да изгарят RDF отпадъците в продължение на четири години, срещу прогнозен бюджет от общо 25 млн. лв. Де факто обществената поръчка беше разделена на три части единствено по критерий общ обем на изгаряните отпадъци - от различните фирми се очакваше да поемат съответно по 80 хил. тона годишно, по 75 хил. тона годишно и по 25 хил. тона годишно.</p>
<p>
	<strong>Софиянци масово недоволстват от сметките си за парно</strong><br />
	<em>в. Сега</em></p>
<p>
	Изравнителните сметки за парно и топла вода са сред най-честите поводи за оплакване от столичани пред новите обществени посредници на &quot;Топлофикация-София&quot;. Това не е изненада - още през пролетта фирми за дялово разпределение намекнаха, а част от дружествата обявиха в прав текст, че сметките ще са по-високи. Причината е в новата наредба за топлоснабдяването, която влезе в сила преди година и въведе нова методология при отчитането на парното и използваната топла вода. Сметките вече се формират не според прогнозни дялове, а според потреблението на всяко домакинство за отминалия отоплителен сезон.</p>
<p>
	<strong>Най-после законите ще имат предварителна оценка</strong><br />
	<em>в. Сега</em></p>
<p>
	Логичното изискване да има задължителна предварителна и последваща оценка на всеки нормативен акт, който се приема, изменя или допълва, ще стане част и от българското законодателство. Въпреки че това е повече от естествено, в България подобен подход на практика липсва.</p>
<p>
	Вчера Министерският съвет прие промени в Закона за нормативните актове (ЗНА), с което се въвежда оценка на въздействието в нормотворческия процес &quot;като инструмент за усъвършенстване на изготвянето, съгласуването и приемането на нормативни актове&quot;. Предвижда се аналитичен подход за изследване на възможните икономически, социални, екологични и други последици, на разходите, ползите и рисковете от различни варианти на действие за разрешаване на съществуващи проблеми. Оценката ще гарантира, че процесът на вземане на решения и приемане на законодателство се базира на доказателства и данни, аргументира се правителството. Такава е практиката във всички държави от ЕС, като най-напреднали са Великобритания, Холандия, Дания.</p>
<p>
	<strong>15% от стаите по-малки от приетите изисквания</strong><br />
	<em>в. Стандарт</em></p>
<p>
	До 15% от стаите в хотелите могат да са с по-малък размер от предвидения за категорията на дадения обект, но само ако това е съобщено предварително на потребителите. Това предвижда новата Наредба за изискванията към местата за настаняване и заведенията за хранене, която беше обнародвана в &quot;Държавен вестник&quot;. Облекчението за размера на стаите е насочено към по-старите хотели и градските хотели, които трудно могат да направят технически преустройства, но предлагат допълнителни услуги на своите клиенти, гласят мотивите за новите тестове. С наредбата се въвежда и изискване рецепциите във всички хотели да се набират с вътрешен номер 9.</p>
<p>
	<strong>Добивът на ечемик във Варненско стига до 650 кг на декар</strong><br />
	<em>в. Новинар</em></p>
<p>
	Добивът на ечемик във варненските общини Долен чифлик, Ветрино, Провадия и Дългопол е между 450 и 650 кг на декар. Данните съобщи Атанас Атанасов, който е регионален представител на Асоциацията на земеделските производители в България.</p>
<p>
	Той обясни, че добивите са малко по-добри от миналогодишните. Един от факторите бил малкото количества валежи, които паднаха това лято. Атанасов добави, че съвсем скоро започва жътвата на слънчогледа, който най-вероятно ще е по-малко от очакваното.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
