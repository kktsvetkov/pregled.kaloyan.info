

	<div class="art">
		<div id="article_text" class="s4" itemprop="articleBody">
			
			
			<p>
	<strong>Пеевски официално взе дял в &quot;Булгартабак&quot;</strong></p>
<p>
	В. Капитал Daily</p>
<p>
	Депутатът от ДПС Делян Пеевски вече и официално притежава дял в &quot;Булгартабак&quot;. Става въпрос за 5% от капитала, който по текущи пазарни цени струва 17 млн. лв. и става чрез смяна на собствеността на фирма, контролирана преди това от Петър Манджуков. Сделката е част от тенденция за показването на светло на Пеевски поне в някои бизнеси, като във всички прехвърляния дотук той придобива активи от майка си Ирена Кръстева. При текущата сделка, която минава през новорегистрираното от нея &quot;НСН инвестмънтс&quot;, Кръстева дарява 90% от дяловете на Пеевски. По аналогична схема депутатът се сдобива и с по 50% от още две компании на майка си.</p>
<p>
	Преди дни пък стана ясно, че Делян Пеевски е придобил и половината от медийния и имотния бизнес на майка си (не е ясно чрез покупка или дарение), както и че дружеството им &quot;Нова българска медийна група холдинг&quot; купува телевизията &quot;Канал 3&quot;. Всъщност Пеевски контролира &quot;Булгартабак&quot; още от приватизацията му, но по документи това е невидимо. В началото холдингът беше движен от тогавашния тандем между него и банкера Цветан Василев, но след разрива между тях от пролетта на миналата година дружеството остава в сферата на влияние на Пеевски.</p>
<p>
	<strong>Жандармерията ще подсили границата с Турция</strong></p>
<p>
	В. Сега</p>
<p>
	След като армейски подразделения бяха пратени на границата с Македония заради бежанската криза там, вчера стана ясно, че жандармерията отива на границата с Турция, за да помага на граничните полицаи. МВР не даде информация за колко души става дума, няма и срок на командировките. Знае се, че допълнителните сили и техника ще се разположат в района на граничното управление край Елхово, където бежанският натиск е най-голям.</p>
<p>
	<strong>Новата система в Спешна помощ трябва да заработи до месец</strong></p>
<p>
	В. Сега</p>
<p>
	Новите стандарти за Спешна помощ ще влязат в сила в края на септември. Това заяви зам.-министърът на здравеопазването Ваньо Шарков пред Нова тв. Както &quot;Сега&quot; писа, МЗ пусна за обсъждане проект на нов медицински стандарт за неотложната помощ, според който пациентите ще се категоризират в три степени на спешност. При най-спешни случаи с код червено линейката ще трябва да пристигне до 8 минути. При тези с код жълто, които са в нестабилно състояние, но то не изисква толкова голяма спешност, екипите трябва да се отзоват до 20 минути и при най-малко спешните с код зелено, при които състоянието е стабилно, линейката има на разположение 120 минути.</p>
<p>
	По думите на зам.-министъра една от най-големите амбиции при прилагането на стандарта на Спешна помощ е стопроцентово отзоваване на екипите при сигнал за червен код до осмата минута, с което България ще задмине и САЩ.</p>
<p>
	<strong>Съкращават с ден депутатската ваканция</strong></p>
<p>
	В. Стандарт</p>
<p>
	Депутатите ще почиват с ден по-малко. Вместо на 2 септември на народните избраници ще им се наложи да започнат да се трудят още на първи. За тогава е насрочено заседание на здравната комисия, която трябва да гледа на второ четене закона за лечебните заведения на министър Петър Москов. Проектът бе приет в първоначалния си вариант в средата на юли, след като той оттегли предложението си за приватизация на болници. Въпреки това критиките не спряха и депутатите от ГЕРБ внесоха свои поправки в закона. Официалното откриване на новия парламентарен сезон ще стане факт в сряда.</p>
<p>
	В проекта за дневен ред, публикуван на сайта на Народното събрание, е записано, че работата ще започне с разглеждане на закона за предотвратяване на корупцията сред лица, заемащи висши публични длъжности, предложен от вицепремиера Меглена Кунева. В последния работен ден през юли реформаторите направиха опит да го приемат, но срещнаха отпор.</p>
<p>
	<strong>Прекосяваме София с велосипеди под наем</strong></p>
<p>
	В. Стандарт</p>
<p>
	С велосипед под наем столичани ще могат да се придвижват скоро в центъра на града. Идеята предвижда да се изградят 33 обменни станции, на които ще се предлага екологичният превоз. Колелетата ще са общо 400, като всяко ще е оборудвано с GPS. Движението им ще се следи в реално време от център за управление. Столичната община предстои да отвори конкурс за дейността на концесия. Работна група от общински съветници вече е изготвила схема и концесионна процедура, които ще влязат за обсъждане в СОС.</p>
<p>
	&quot;Предлагането на обществени велосипеди в София е естествено продължение на изграждането на веломрежата, която в последните години се развива много активно&quot;, коментира съветникът от ГЕРБ Зафир Зарков.<br />
	На обменните станции ще има 20 паркоместа. 12-14 от тях ще са заети с велосипеди, а 6-8 ще са свободни. Всеки, който иска да се придвижи, примерно от Лъвов мост до НДК, се качва на колело от първата станция на моста и го оставя на другата станция до двореца. Плащането ще става на автомати, като общинарите държат концесионерът да предложи възможно най-много начини за издължаване - кеш, с карта и др.</p>
<p>
	<strong>Сложиха такса ток в заведенията по морето</strong></p>
<p>
	В. Новинар</p>
<p>
	Малките удобства в морските курорти, които други години ни излизаха безплатно, сега си имат отделни тарифи, показа проверка на &bdquo;Новинар&ldquo;. В заведенията масово са въвели такса ток. Ако поръчате обикновена филия хляб, цената е 15 стотинки, но ако искате същото парче да бъде препечено, трябва да платите 25 стотинки. Различна е и цената на една и съща риба, само че приготвена на пещ, тиган или скара.</p>
<p>
	&bdquo;Това не е чак такъв проблем, но клиентът се чувства излъган. С приятелите ми поръчахме три порции пъстърва &ndash; една на пещ, една на тиган, една на скара. Когато ги донесоха &ndash; всички бяха приготвени по един и същи начин &ndash; на скара, без никаква разлика. Но едната приятелка плати с 2 лв. повече, защото в крайната сметка рибата й беше отбелязана като сготвена на пещ&ldquo;, разказа Николина Богданова от София, която е отседнала в Созопол с приятелска компания.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
