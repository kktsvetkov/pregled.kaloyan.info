

	<div class="art">
		<div id="article_text" class="s4" itemprop="articleBody">
			
			
			<p>
	<strong>Майката на Делян Пеевски поиска да купи &quot;Канал 3</strong></p>
<p>
	В. Капитал Daily</p>
<p>
	Компанията на Ирена Кръстева &quot;Нова българска медийна група холдинг&quot; купува &quot;Канал 3&quot;. Сделката става ясна от искане за придобиване на контрол над собственика на телевизията - &quot;Елит медиа България&quot;. То се вижда в регистъра на КЗК. През &quot;Нова българска медийна група холдинг&quot; майката на депутата от ДПС Делян Пеевски - Ирена Кръстева, е собственик на вестниците &quot;Телеграф&quot;, &quot;Монитор&quot;, &quot;Политика&quot; и великотърновския &quot;Борба&quot; (които Пеевски нарича &quot;моите медии&quot;), участва и в управлението на няколко компании за разпространение на печатни медии. Сега медийната група ще се разшири и с телевизия.</p>
<p>
	В медийните среди от повече от година се твърдеше, че зад &quot;Канал 3&quot; стои Делян Пеевски, въпреки че в Търговския регистър нямаше потвърждение това да е така. По документи, които обаче не са актуални (от март 2014), собственик на телевизията е Мария Опренова. Тя купи канала преди 2 г. чрез фирмата си &quot;Медийна инвестиционна организация&quot; за 1 млн. лв. Опренова е била директор на отдел &quot;Маркетинг комуникации&quot; в &quot;Мобилтел&quot; до средата на 2012 г. и от 2010 до 2012 г. е оглавявала Българската асоциация на рекламодателите. Тя е съпруга на собственика на &quot;Телелинк&quot; Любомир Минчев. Преди промяната през юни 2013 г. &quot;Елит медиа България&quot; беше със съдружници Величко Найденов и Николай Вучев.</p>
<p>
	<strong>Световните пазари се сринаха. Как влияе това на България</strong></p>
<p>
	В. Капитал Daily</p>
<p>
	Сривът на световните фондови пазари, започнал миналата седмица, продължи и с по-голяма сила и в понеделник. Сегашният двигател на спада е по-ясен: очакваното забавяне на големи икономики като Китай и Бразилия, което частично се прехвърля към САЩ и Европа. Движенията надолу засегнаха не само акциите, но и стоковите пазари, където суровините - горива, метали и храни, поевтиняват, а петролът достигна най-ниската си цена от шест години насам. Еврото рязко поскъпна спрямо долара.</p>
<p>
	Засега проблемите изглеждат далеч от България, но страната може да усети негативен ефект по няколко канала. Ако поскъпването на единната валута е устойчиво, това може да свие износа. Успокоително е, че основните ни партньори са в ЕС. Освен това ниските цени на петрола са благоприятстващ фактор за българския експорт, защото нашата икономика е по-енергоемка, отколкото други конкурентни в ЕС. Втори риск при задържането на ниски цени на суровини и петрол може да дойде по линията на дефлацията, която да се задълбочи. Третата опасност е по линия на спестяванията - голяма част от взаимните и пенсионните фондове са инвестирали във финансови активи в чужбина и тяхното понижение може да се отрази върху доходността им.</p>
<p>
	<strong>Армията ще спира бежанците с учения по границата</strong></p>
<p>
	В. Сега</p>
<p>
	Министерството на отбраната ще проведе серия от учения по границата с Македония, за да пресече евентуални планове на нелегални имигранти от западната ни съседка да нахлуят на българска територия, научи &quot;Сега&quot; от източници от МО. Над 7000 чужденци са влезли в Сърбия от Македония в неделя вечерта, съобщи Върховният комисариат на ООН. 70 автобуса с бежанци пристигнаха в Белград в нощта на неделя срещу понеделник от лагера в Прешево в Югоизточна Сърбия.</p>
<p>
	През последните седмици по няколко хиляди нелегални имигранти преминават от територията на Гърция в Македония през Гевгелия и се отправят към Сърбия. Миналата седмица Сърбия предизвика паника, като съобщи, че ще ги пренасочва към България и Хърватия.</p>
<p>
	<strong>Магистрати: ВСС се поддава на външен натиск</strong></p>
<p>
	В. Сега</p>
<p>
	Над 52% от магистратите се съмняват в морала на членовете на Висшия съдебен съвет (ВСС), които отговарят за назначенията в съдебната система и я управляват. Това става ясно от резултатите от проучване, проведено от самия съвет, съобщи &quot;Правен свят&quot;. В проучването са взели участие 1592 съдии, прокурори и следователи, 3628 съдебни служители и 3667 граждани.</p>
<p>
	В отговорите си като първа причина за ниското доверие магистратите посочват това, че съветът се поддава на външен натиск. Участниците посочват още съмненията си в морала на членовете, както и наличието на корупция. Недостатъчно добър подбор на членовете на ВСС е друга причина за ниското доверие в органа, заявяват над 46% от магистратите. Липса на прозрачност в работата на съвета е друг проблем.</p>
<p>
	<strong>2000 по-малко първолаци влизат в клас наесен</strong></p>
<p>
	В. Сега</p>
<p>
	Над 2000 първокласници по-малко ще прекрачат училищния праг на 15 септември в сравнение с миналата. Намаление в броя на първокласниците има в доста градове у нас, като в някои училища за момента няма записан дори и един ученик в 1-ви клас. Това показват данни на просветното министерство към 1 август т.г.</p>
<p>
	По данни от регионалните инспекторати по образованието прогнозно в началото на този месец в училищата в страната са записани 64 841 ученици за първи клас в 3395 паралелки. За сравнение през учебната 2014/2015 г. за първи път в клас са постъпили 67 337 ученици. Това прави разлика от 2496 деца, която обаче може да се промени до 15 септември, когато е крайният срок за попълване на свободните места. Все пак повечето родители вече са записали децата си в избраното училище и броят на малчуганите в първи клас наесен с голяма вероятност ще е по-малък от предходната година.</p>
<p>
	<strong>Офшорки ще могат да държат 10% от банка</strong></p>
<p>
	В. Стандарт</p>
<p>
	Офшорки ще може да държат до 10% от капитала на банки и застрахователи. Това предвиждат подготвени от Министерството на финансите промени в закона за отношенията с дружества, регистрирани в юрисдикции с преференциален данъчен режим. Сега законът забранява на компании, в които има офшорно участие, да извършват редица дейности в страната без значение дали офшорката държи една акция или 50% от капитала. С промените ще се въведе праг от 10% в капитала на български фирми, като за дялове под него забраните няма да се прилагат.</p>
<p>
	Така ще се избегне ситуация, при която поради притежаването на една акция в банка, застраховател или пенсионно дружество от офшорка да се отнеме лицензът на финансовата институция заради необявяване на действителен собственик, гласят мотивите на МФ. Целта е законът да не обхваща минимални участия, с които офшорката и нейните собственици не могат да контролират българското дружество.</p>
<p>
	<strong>&quot;Сайгон Нюпорт&quot; с интерес към пристанищата у нас</strong></p>
<p>
	В. Стандарт</p>
<p>
	Виетнамската корпорация &quot;Сайгон Нюпорт&quot; проявява интерес за инвестиции в пристанищата на България. Това стана ясно на среща на представители на компанията и ръководството на &quot;Пристанище Варна&quot; ЕАД у нас, съобщиха от пресслужбата на порта. &quot;Проявяваме интерес към инвестиции в пристанищното дело в Република България&quot;, коментирал контраадмирал Нгуен Данг Нгхием, зам.-председател на УС и генерален директор на &quot;Сайгон Нюпорт&quot;.</p>
<p>
	Корпорацията е военно-икономическо обединение, което се развива в три основни области &ndash; пристанищни и логистични услуги и морски транспорт. Виетнамската корпорация е сред най-големите дружества в социалистическата република, което разходва голяма част от печалбите си за социални програми. &quot;Сайгон Нюпорт&quot; управлява 3 пристанища в гр. Хо Ши Мин, 3 пристанища в Кай Меп, 2 пристанища в среден Виетнам, 3 пристанища в гр. Хай Фонг и 5 речни пристанища в делтата на река Меконг.</p>
<p>
	<strong>Дават половин милион лева на коневъдите</strong></p>
<p>
	В. Новинар</p>
<p>
	500 000 лева ще бъдат отпуснати от Държавен фонд &quot;Земеделие&quot; за подпомагане на коневъдството у нас. Това съобщиха от ведомството, като допълниха, че парите ще дойдат по схемата de minimis. Средствата ще бъдат насочени към стопани, които отглеждат 7600 коня под селекционен контрол.</p>
<p>
	<strong>Сезонът на зимнините тръгна с високи цени</strong></p>
<p>
	В. Новинар</p>
<p>
	Сергиите за зарзават по кварталите, далеч от центъра, пак &bdquo;режат главите&ldquo; на потребителите със завишени цени, които се разминават в пъти с тези на тържищата, показа проверка на &bdquo;Новинар&ldquo;. Въпреки че по принцип има разлика в стойностите, обикновено към края на всеки сезон тя става още по-голяма. Розовите домати по сергиите в &bdquo;Надежда&ldquo; и &bdquo;Люлин&ldquo; удрят тавана &ndash; 3 лв. за килограм, докато на Женския пазар например са около 1,20 лв., а червените стигат и до 70 стотинки.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
