

	<div class="art">
		<div id="article_text" class="s4" itemprop="articleBody">
			
			
			<p>
	<strong>Поредна необявена смяна в собствеността на &quot;Булгартабак&quot;</strong><br />
	<em>в. Капитал Daily</em></p>
<p>
	Поредна смяна в собствеността на австрийската фирма BT Invest, която е мажоритарен собственик на &quot;Булгартабак&quot;, е настъпила през януари 2015 г., съобщи сайтът bivol.bg. &quot;Капитал&quot; провери в австрийския търговски регистър. Документите показват, че в началото на годината лихтенщайнската офшорна фирма Livero Establishment е продала дела си от 50% от BT Invest на друга лихтенщайнска - Stiga Anstalt.<br />
	<br />
	Всичко това е станало за пореден път тайно, без да бъде искано разрешение нито от Комисията за защита на конкуренцията (КЗК), без да се уведомяват инвеститорите в борсовата компания, още по-малко пък да се отправя оферта към тях през търгово предложение, за което би трябвало да настоява Комисията за финансов надзор. А компанията е третото по големина публично дружество на БФБ с около 280 млн. лв. пазарна капитализация.</p>
<p>
	<strong>&quot;Щрабаг&quot; ще обнови настилките в Борисовата градина срещу 1.12 млн. лв.</strong><br />
	<em>в. Капитал Daily</em></p>
<p>
	&quot;Щрабаг&quot; ще обнови настилките в Борисовата градина срещу 1.12 млн. лв., а &quot;Калистаров груп&quot; ще изгради водопровод и обществена тоалетна в парка срещу сумата от 135 хил. лв. Това става ясно от класирането на Столичната община по две от позициите на обществената поръчка от третия етап на обновяването на най-големия парк в София.</p>
<p>
	Засега обаче той няма да се сдобие с предварително планираните нова детска площадка и капково напояване, тъй като тези две позиции от обществената поръчка явно не са били особено атрактивни за бизнеса - за първата оферта е подала само една фирма, която обаче е отстранена, а за втората - нито една.</p>
<p>
	<strong>8 общини изловиха изборни туристи</strong><br />
	<em>в. Сега</em></p>
<p>
	Подетите от местните власти проверки за нередовни адресни регистрации, които се свързват с изборен туризъм, вече разкриха нарушения в 8 общини. Това показва справка на &quot;Сега&quot; в сайтовете на 22 общини, които попадат в челото на негативната класация с най-много промени в регистрациите. Нарушенията засягат основно липсващи документи, които законът изисква при регистрация, както и надхвърляне на максималния брой лица, които могат да се настанят на един адрес. Даденият един месец за извършване на проверките във всички общини изтича в началото на следващата седмица.</p>
<p>
	<strong>Рискът от пране на пари в България е нисък</strong><br />
	<em>в. Сега</em></p>
<p>
	Рискът от пране на пари и тероризъм в България е нисък. Страната ни се намира на 6-о място отзад напред сред 152 държави, като водещи са най-високорисковите. По-малка е опасността само във Финландия, Естония, Словения, Литва и Нова Зеландия. В най-малко застрашената десетка намират място още Полша, Швеция, Чили и Малта. Най-голяма опасност от пране на пари и тероризъм е регистрирана в Иран, Афганистан, Таджикистан, Гвинея-Бисау и Мали.</p>
<p>
	Данните са от годишния Индекс против прането на пари на Базелския институт, който оценява какъв е рискът, а не какво реално се случва. Базелският институт по управлението е неправителствена организация в обществена полза, специализирана в превенцията на корупцията, публичното и корпоративното управление и възстановяването на откраднати авоари.</p>
<p>
	<strong>Търговците на ток, парно и газ ще взимат лицензи онлайн</strong><br />
	<em>в. Сега</em></p>
<p>
	Комисията за енергийно и водно регулиране (КЕВР) ще се модернизира и най-сетне ще заработи с фирмите от енергийния сектор по електронен път. Компаниите, които искат да се занимават с производство и пренос на ток, топлинна енергия или газ, ще могат да подават документите си онлайн, а КЕВР съответно ще издава разрешения или откази по същия начин. Това предвижда проект за промени в Закона за енергетиката, публикуван за обществено обсъждане. Освен онлайн заявленията ще могат да се изпращат и по пощата.</p>
<p>
	Още през пролетта стана ясно, че регулаторът е двойкаджия в намаляването на т.нар. &quot;данък бюрокрация&quot;. В края на миналата година стана ясно, че КЕВР не изпълнява мерките, записани в правителствения план за намаляване на регулаторното бреме.</p>
<p>
	<strong>Блокират заплати заради неплатени дългове към КАТ</strong><br />
	<em>в. Стандарт</em></p>
<p>
	От националната приходна агенция ще се свържат с 3 600 физически лица, които не са платили своите актове към КАТ и другите органи на МВР. В следващите 30 дни ще получат обаждания всички физически лица, които имат непогасени задължения в общ размер до 5 000 лв., съобщават от приходното ведомство. Задълженията им към бюджета са общо 3.3 млн. лв.</p>
<p>
	Предишни информационни кампании на НАП са доказали, че телефонният контакт е ефективен и евтин метод за насърчаване на клиентите доброволно да покрият дълговете си към бюджета. Данните сочат, че след телефонен разговор над 70% от длъжниците внасят задълженията си в уговорения срок.</p>
<p>
	<strong>Разпродажби в туризма</strong><br />
	<em>в. Стандарт</em></p>
<p>
	Туристическият бизнес търси начини за оцеляване, след като стана ясно, че сезонът ще е един от най-лошите през последните 15 години. За да продължат да съществуват, редица фирми продават активите си. Търсят се варианти. Редица туроператори се разделиха с офисите си и се изнесоха под наем, за да преживеят сезона. Продават се служебни коли и всякакви активи, които да закърпят финансовото положение след огромния отлив на руски туристи през това лято и чувствителния спад на европейските гости. Част от компаниите пък се оглеждат за нови инвеститори, които да изкупят дял във фирмите им и да налеят свежи пари.</p>
<p>
	В страната почти не остана и хотел, който да не е за продан. Обяви за повечето големи обекти няма да намерите, но голяма част от собствениците се оглеждат за купувачи. Най-скъпият хотел, чиято цена е посочена в сайт за обяви, е 24,3 млн. евро. Сградата, която се предлага за тази сума, е разположена в центъра на София, има площ от 5000 кв. м и 78 апартаменти и стаи.</p>
<p>
	<strong>Съд за секретар, &bdquo;ужилил&ldquo; антитрафик комисията</strong><br />
	<em>в. Новинар</em></p>
<p>
	Бившият секретар на Комисията за борба с трафика на хора Антоанета Василева отива на съд, след като Софийската градска прокуратура внесе обвинителен акт срещу нея. Тя ще отговаря пред магистратите за това, че е ощетила бюджета с над 200 000 лв., съобщиха от прокуратурата.</p>
<p>
	Преди две години Василева умишлено не е провела процедура за обществени поръчки, както се изисква по закон. Вместо това е сключила директно договори за изпълнението на услуги за временно настаняване на жертви на трафик на хора във Варна и в Бургас.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
