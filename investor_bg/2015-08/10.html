

	<div class="art">
		<div id="article_text" class="s4" itemprop="articleBody">
			
			
			<p>
	<strong>Студентите масово избират специалности с висока безработица</strong></p>
<p>
	в. Сега</p>
<p>
	Българските студенти масово се ориентират неправилно при кандидатстване в университет и затова очакванията им да си намерят работа по специалността се разминават с реалността. Те предпочитат модерни напоследък специалности като психология, публична администрация и др., а безработицата точно в тези сфери е висока. Много по-търсените на пазара на труда са направления с малък наплив като енергетика, транспорт и др. Това показва сравнителният анализ на данните за реализацията на студентите, завършили различни професионални направления, направен през рейтинговата система на университетите rsvu.mon.bg.</p>
<p>
	<strong>Депутатите бавят избора на &quot;съвет на мъдреците&quot;</strong></p>
<p>
	в. Сега</p>
<p>
	И проектобюджет 2016 може да се размине с експертната &quot;лупа&quot;, предвидена от Закона за фискалния съвет. Самият закон - част от правилата на ЕС за добро финансово управление, в България бе приет с голямо закъснение. Това се случи през април. А ето че парламентът спокойно излезе във ваканция, без да се тревожи, че не е избрал членовете на важния орган, наричан още &quot;съвет на мъдреците&quot;. При това темпо може да се окаже, че докато стане ясен съставът и съветът заработи, бюджет 2016 ще бъде приет.</p>
<p>
	България се опитва да създаде независим фискален съвет от края на 2013 г. в изпълнение на директива на ЕС. Срещу приемането на закона нямаше явна съпротива, но той редовно изпадаше от приоритетите на предходното Народно събрание. В крайна сметка от април законът вече е факт. Той предвижда фискалният съвет да се състои от петима експерти със солиден опит в управлението на публичните финанси, излъчени от Народното събрание. До момента няма никакви официални кандидатури, а въпросът сякаш остана на заден план заради други важни кадрови промени - в ръководството на БНБ.</p>
<p>
	<strong>ЕС спечелил от ембаргото на Русия</strong></p>
<p>
	в. Сега</p>
<p>
	Еврокомисията отчете, че износът на храни от ЕС се е увеличил с 5% през годината, откакто Русия наложи забрана за вноса им като контрамярка за западните санкции. През същия период България е претърпяла загуби за 80 млн. евро, за които се надява да получи европейски компенсации.</p>
<p>
	В доклад на ЕК се казва, че през годината след 7 август 2014 съюзът е увеличил износа си на продоволствени стоки с 4.8 млрд. евро. По същото време, когато излезе докладът на ЕК, Русия започна да унищожава &quot;санкционни храни&quot; и руското Министерство на земеделието отчете в събота, че миналата седмица са изхвърлени на боклука 350 тона храни.</p>
<p>
	<strong>Кюстендилският хотел &quot;Стримон&quot;: инвестирани 8 млн. лв., купен за половината</strong></p>
<p>
	в. Капитал Daily</p>
<p>
	Цената, срещу която по-малкият син на президента Георги Първанов &ndash; Ивайло, и дъщерята на покойния бивш министър на вътрешните работи Николай Добрев &ndash; Марияна, са придобили петзвездния хотел &quot;Стримон СПА клуб&quot; в Кюстендил, е малко под 415 хил. лв. Всеки от двамата е платил по 207 хил. лв., като средствата, които е вложил Ивайло Първанов в покупката, са от собствената му трудова дейност, дивиденти и заем от компанията &quot;Айви-СМ&quot;, в която е съдружник с брат си Владимир, става ясно от негово писмо до bTV. Пред телевизията лидерът на АБВ Георги Първанов обяви, че той и съпругата му са осигурили около една трета от сумата от 207 хил. лв.</p>
<p>
	<strong>Прибират двойно повече грозде</strong></p>
<p>
	в. Стандарт</p>
<p>
	Двойно повече грозде ще приберат производителите спрямо реколтата от 2014 г. Това прогнозира за &quot;Стандарт&quot; директорът на Изпълнителната агенция по лозата и виното Красимир Коев. Прогнозата му за тази година е, че стопаните ще изкарат общо около 200 000 тона. Точните цифри ще станат ясни след беритбата, която ще стартира най-ясно в края на август.</p>
<p>
	Изминалата 2014 г. бе лоша за всички земеделски култури като цяло, а реколтата от грозде беше най-лошата в България от последните 30 г. насам, посочва Коев. Едва 108 954 тона е било прибраното и преработено грозде от винарските предприятия миналата година. Реколтата през това лято освен много като количество ще е и изключително качествена, прогнозира Коев. Висококачествените вина, които ще бъдат направени от тазгодишното грозде, се дължат на благоприятното време от зимата насам.</p>
<p>
	<strong>Пристигнаха първите монети от два лева</strong></p>
<p>
	в. Стандарт</p>
<p>
	Първата българската монета от два лева ще се изработва от монетния двор на Финландия и според договора, сключен с БНБ, първите заготовки би трябвало вече да са пристигнали в София. Защото според клаузите на споразумението първата доставка на специалните заготовки, от които ще се изработва двулевката, трябва да се направят между 1 август 2015 г. и 15 септември 2015 г.</p>
<p>
	Фирмата &quot;Монетен двор&quot; Финландия, която изработва и монетата от 2 евро, е единствената, която подава оферта за участие в обществена поръчка, публикувана от БНБ на 25 март 2015 г. Пълното название на поръчката е &quot;Доставка на заготовки за производство на българска разменна монета с номинал 2 лева, емисия 2015 г., за периода 2015-2018 г.&quot; С дата 3 юни 2015 г. е решението за избор на финландците за изпълнители на обществената поръчка, а договорът за възлагане на изпълнението е от 22 юни 2015 г.</p>
<p>
	<strong>Митов: Бокова е нашият кандидат за ООН</strong></p>
<p>
	в. Стандарт</p>
<p>
	Ирина Бокова е официалната ни кандидатура за генерален секретар на ООН. Това заяви в интервю за &quot;Индипендънт&quot; и БГНЕС министърът на външните работи Даниел Митов. От времето на правителството на Пламен Орешарски, когато е взето това решение, Ирина Бокова е официалната кандидатура на България за генерален секретар на ООН&quot;, обясни външният министър. Той посочи, че като аргумент за тази кандидатура са посочени професионалните качества на г-жа Бокова и възможността тя да получи необходимата подкрепа сред държавите членки на ООН. За целта МВнР изпълнява залегналите приоритети по предварително изготвения план за кампанията, посочи Митов.</p>
<p>
	<strong>Колони от коли от Гърция задръстиха граничните пунктове</strong></p>
<p>
	в. Новинар</p>
<p>
	Опашки от завръщащи се от Гърция коли се извиха на граничните пунктове през почивните дни. От сутринта колони от автомобили имаше на &bdquo;Кулата&rdquo; и &bdquo;Маказа&rdquo;. Интензивният трафик доведе до леки задръствания на &bdquo;Кулата&rdquo; вчера. По-сложна беше ситуацията на &bdquo;Маказа&rdquo;, където броят на преминаващите коли бележи сериозен ръст. Отчитат се над 10 000 автомобила за денонощие. Местните от района на Кърджали използват близкото разстояние за еднодневно ходене до Бяло море, като най-често те почиват във Фанари.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
