

	<div class="art">
		<div id="article_text" class="s4" itemprop="articleBody">
			
			
			<p>
	<strong>Чиновниците поскъпват</strong></p>
<p>
	В. Капитал Daily</p>
<p>
	Бюджет 2015 имаше три приоритета според финансовия министър: стабилност, усвояване на еврофондове и свиване на разходите за държавните чиновници. И ако първото по-скоро е факт, за второто се правят някакви усилия, третата цел е пълен провал. Заложеното число беше 10% по-ниски разходи за възнаграждения в администрацията. Към средата на годината задачата не само не е изпълнена, но и числото леко е нараснало.</p>
<p>
	Към края на първото полугодие заплатите, допълнителните възнаграждения и осигуровките на чиновниците са стрували на бюджета 1.663 млрд. лв. Спрямо същия период на 2014 г. този вид разходи не само не намаляват, но дори са нараснали с близо 10 млн. лв. Числото на пръв поглед не изглежда голямо, но се вижда, че през последните три месеца то постоянно расте. Спестяването трябваше да дойде от намаляване на хора, а не от орязване на заплати. Армията държавни чиновници е голяма - почти 131 хиляди по данни от края на миналата година. Пресни данни липсват.</p>
<p>
	<strong>КЗК: Джи Пи трябва да строи част от западното околовръстно за 85 млн. лв.</strong></p>
<p>
	В. Сега</p>
<p>
	Почти шест километра от Западната дъга на околовръстното шосе трябва да бъдат изградени от консорциум, воден от &quot;Джи Пи груп&quot;, срещу 84.99 млн. лв. Това следва от решение на Комисията за защита на конкуренцията (КЗК). Причината - Агенция &quot;Пътна инфраструктура&quot; неправилно е отстранила всички кандидати и е прекратила третата поред поръчка за отсечката. Сега регулаторът казва, че от тримата отсети участници този с най-ниска цена е бил изряден и &quot;Джи Пи груп&quot; трябва да се върне в състезанието. Другите са били отстранени правилно, но така или иначе офертите им са по-високи.</p>
<p>
	Строителството на отсечката от р. Какач (след бул. &quot;Сливница&quot;) до връзката със строящата се Северна тангента е епична. Тя трябваше да се финансира с евросредства за изтичащия тази година период. Но заради забавяне в поръчките - две бяха отменени от КЗК, а третата още няма договор, това няма как да стане. Вероятно затова през май транспортният министър обяви, че пътят ще се финансира по новата програма. Така излиза, че ако пътната агенция не обжалва решението на КЗК, трябва да подпише със свързваната с Валентин Златев строителна компания и двата й партньора. Която пък има шанс да получи обект, ако се съди по изказването на министъра.</p>
<p>
	<strong>Средната сума за втора пенсия мина 2000 лв.</strong></p>
<p>
	В. Сега</p>
<p>
	Малко над 2072 лв. е средната сума по индивидуалните партиди на хората, осигурени в универсален пенсионен фонд. От края на миналата година тя е нараснала със средно 32 лв. Частните фондове управляват активи за над 8.7 млрд. лв. Това показват последните данни на Комисията за финансов надзор за дейността на дружествата за допълнително осигуряване. Всеки месец по 5% от вноската за пенсия на родените след 1959 г. отиват в универсален пенсионен фонд.</p>
<p>
	Натрупаното по индивидуалните партиди варира значително между фондовете, освен това от изчисленията са изключени кухите партиди, по които не се правят вноски. Така в някои от фондовете средната натрупана втора пенсия е 2448 лв., а в други наполовина на средното - 1047 лв. Натрупаните суми зависят от това на какви пари се осигуряват хората, както и продължителността на внасяне на осигуровки, дали има прекъсване.</p>
<p>
	<strong>Разпродажби в туризма</strong></p>
<p>
	В. Стандарт</p>
<p>
	Туристическият бизнес търси начини за оцеляване, след като стана ясно, че сезонът ще е един от най-лошите през последните 15 години. За да продължат да съществуват, редица фирми продават активите си. В страната почти не остана и хотел, който да не е за продан. Обяви за повечето големи обекти няма да намерите, но голяма част от собствениците се оглеждат за купувачи. Най-скъпият хотел, чиято цена е посочена в сайт за обяви, е 24,3 млн. евро. Сградата, която се предлага за тази сума, е разположена в центъра на София, има площ от 5000 кв. м и 78 апартаменти и стаи.</p>
<p>
	Следващата оферта, публикувана в няколко сайта, е за хотел в центъра на Кюстендил за 15 млн. евро. Въпреки че челните места се заемат от градски хотели, най-голям е броят на ваканционните морски сгради, обявени за продан. Сред тях най-скъпата е апартаментен комплекс в Слънчев Бряг, като цената му също е 15 млн. евро. В роден сайт можете да си купите и хотел в Гърция - срещу 18 млн. евро. Срещу 40-100 000 евро пък можете да си вземете семеен хотел във вътрешността на страната или на морето. Общо над 1000 са обявите за хотели, които са публикувани в сайтове, а част от офертите са с цени по договаряне.</p>
<p>
	<strong>Караме трактори на агроизложение</strong></p>
<p>
	В. Новинар</p>
<p>
	Да подкарате трактор и да изпробвате възможностите на най-новите земеделски препарати ще имате възможност на агроизложението &bdquo;Бата Агро&rdquo;. То ще се проведе от 8 до 11 септември в Стара Загора. Експото ще покаже най-актуалното от света на земеделието &ndash; агротехника с възможност за тест драйв и демонстрации в работни условия, семена, торове, препарати.</p>
<p>
	&bdquo;Месец преди откриването вече са заявени над 34 000 кв. метра изложбени площи от над 160 фирми, като новите участници са 20&rdquo;, съобщи председателят на Управителния съвет на Българската асоциация на търговците на агротехника Тодор Николов. Миналата година на първото есенно издание на &bdquo;Бата Агро&rdquo; са били заети близо 39 000, като се очаква тази година те да не бъдат по-малко.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
