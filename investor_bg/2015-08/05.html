

	<div class="art">
		<div id="article_text" class="s4" itemprop="articleBody">
			
			
			<p>
	<strong>Финансовите проблеми в ТЕЦ &quot;Марица-изток 2&quot; се задълбочават</strong></p>
<p>
	<em>в. Капитал Daily</em></p>
<p>
	За някои дружества, особено в държавната енергетика, 2015 г. ще се окаже трудна година от финансова гледна точка. Това се вижда от отчета на ТЕЦ &quot;Марица-изток 2&quot; за полугодието, според който дружеството реализира нетна загуба от 28.634 млн. лв. при печалба от 1.440 млн. лв. за същия период на миналата година. Подобен резултат беше очакван, въпреки че за първото тримесечие компанията все пак успя да отбележи печалба от 5.816 млн. лв.</p>
<p>
	<strong>Износът помага на продажбите на големите публични компании</strong></p>
<p>
	<em>в. Капитал Daily</em></p>
<p>
	Повечето големи индустриални компании, които се търгуват на борсата, повишават приходите си за полугодието, показват отчетите им. Публичните дружества публикуват данни на всеки три месеца и според изнесеното в тях има подобрение и в крайните финансови резултати на голяма част от тях. Износът движи доброто представяне на много компании - доста от индустриалните производители разчитат на външни пазари. Такива са производителят на акумулатори &quot;Монбат&quot;, торовият завод &quot;Неохим&quot;.</p>
<p>
	<strong>Брегът между Ропотамо и Алепу е в готовност за застрояване</strong></p>
<p>
	<em>в. Капитал Daily</em></p>
<p>
	Плажът Алепу, известен като Шофьорския, край Созопол вече граничи с урбанизираната територия на почти цялото крайбрежие (включително дюните) от него до Аркутино, върху която може да се строи. Това са апетитни терени на първа линия - между резерватите &quot;Ропотамо&quot; и &quot;Алепу&quot;, става ясно от справка в Агенцията по кадастъра, съобщи бTV в късната си информационна емисия в понеделник.</p>
<p>
	<strong>Sutherland отваря още 250 работни места в Бургас</strong></p>
<p>
	<em>в. Капитал Daily</em></p>
<p>
	Американската аутсорсинг компания Sutherland Global Services обяви, че ще отвори още 250 работни места в Бургас до края на годината. Така общият брой на работещите за фирмата в морския град ще достигне 400 души. Компанията има и още 950 служители в двата си офиса в София, които също продължава да разширява.</p>
<p>
	<strong>Нов управител влиза в научния фонд</strong></p>
<p>
	<em>в. Сега</em></p>
<p>
	Нов управител поема официално злополучния фонд &quot;Научни изследвания&quot;, който нашумя с множество злоупотреби. В петък образователният министър проф. Тодор Танев е издал заповед за назначаването на временно изпълняващата длъжността Геновева Жечева за постоянно, а вчера договорът й, който е за 2 г., е бил съгласуван и с Изпълнителния съвет на фонда, научи &quot;Сега&quot;. Въпрос на време е и министърът да парафира въпросния документ.</p>
<p>
	<strong>&quot;Захарното&quot; дело срещу Гриша Ганчев тръгна от втори опит</strong></p>
<p>
	<em>в. Сега</em></p>
<p>
	Специализираният наказателен съд направи втори, този път успешен опит да гледа т.нар. захарно дело срещу ловешкия бизнесмен Гриша Ганчев. Той е обвинен в ръководене на престъпна група, укрила данъци за 711 580 лв. от продажбата за захар. По това дело освен Ганчев са обвинени още 9 души - синът му Данаил, изпълнителните директори на &quot;Литекс комерс&quot; Милко Димитров и Емилия Станоева, предшественичката им Камелия Мирчева, Милко Талев, Ивайло Талев, Ичко Лозев, Красимира Гроцева и Тодор Симеонов.</p>
<p>
	<strong>Бургас сам ще си пише учебна програма за професионално обучение</strong></p>
<p>
	<em>в. Сега</em></p>
<p>
	Специален модел на обучение, съобразен със съвременните нужди на образованието и бизнеса, ще бъде въведен в 11-те професионални училища в Бургас. За това се разбраха вчера кметът Димитър Николов и просветният министър проф. Тодор Танев. Като начало местната власт, бизнесът и гимназиите ще подпишат меморандум за сътрудничество, който ще бъде представен в МОН. Въз основа на него министерството ще делегира на Бургас самостоятелност при изготвянето на учебна програма, адаптирана за неговите специфични нужди.</p>
<p>
	<strong>Министрите с отчет за съкращения през септември</strong></p>
<p>
	<em>в. Стандарт</em></p>
<p>
	Пълен отчет за разходи, съкращения и надхвърляне на бюджета си трябва да даде всяко министерство на премиера Бойко Борисов и финансовия министър Владислав Горанов през септември, научи &quot;Стандарт&quot;. Целта е да се провери дали ведомствата изпълняват плана за 10-процентно съкращение на разходите, което бе заложено за изпълнение още в началото на годината. От финансовото ведомство са отчели, че не всички министерства изпълняват графика, а част от тях дори са надхвърлили сериозно бюджета си.</p>
<p>
	<strong>260 000 бедни с безплатни храни</strong></p>
<p>
	<em>в. Стандарт</em></p>
<p>
	Близо 260 хил. души ще получат безплатни хранителни продукти от интервенционните запаси на ЕС. Помощите ще бъдат предоставени в късната есен, за да не съвпадат с изборите и да не се политизира този начин на подпомагане на бедните. Това обяви в Русе вицепремиерът и социален министър Ивайло Калфин.</p>
<p>
	<strong>Отново влак свързва &bdquo;Захарна фабрика&rdquo; и &bdquo;Горна баня&rdquo;</strong></p>
<p>
	<em>в. Новинар</em></p>
<p>
	Влакове отново свързват столичните квартали &bdquo;Захарна фабрика&rdquo; и &bdquo;Горна баня&rdquo;. От вчера едновременно с частичното възстановяване на движението на мотрисите бе пуснат в експлоатация и ремонтираният прелез в кв. &bdquo;Факултета&rdquo;. От НКЖИ съобщиха, че на прелеза е поставена ръчна бариера с електрозадвижване в автоматичното прелезно устройство.</p>
<p>
	<strong>Австралийци идват в Троян за сливова ракия</strong></p>
<p>
	<em>в. Новинар</em></p>
<p>
	Чужденците, които традиционно идват у нас в морските курорти през юли и август, смениха дестинацията и това лято се насочиха към Троянския Балкан. В момента в града има много туристи от Франция, Англия и Русия, а през септември очакваме група от Австралия. Това съобщиха за &bdquo;Новинар&rdquo; от туристическия информационен център в Троян. В града вече се готвят и за празника на Богородица на 15 август, който всяка година събира стотици туристи. В края на септември пък ще се проведе фестивал на сливата и ракията, на който се очакват и много чужденци.</p>
<p>
	<strong>Отчетоха ръст в плащанията на акцизи за БГ алкохол</strong></p>
<p>
	<em>в. Новинар</em></p>
<p>
	Ръст на платения акциз за производство на твърд алкохол и на бира е регистриран за първото шестмечесие спрямо същия период на миналата година от финансовото министерство. Това обяви ресорният министър Владислав Горанов по повод депутатско питане. Приходите от акцизи върху спиртните напитки за първото полугодие са в размер на 91,3 млн. лв. срещу 86,2 млн. лв. за първите шест месеца на 2014 г.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
