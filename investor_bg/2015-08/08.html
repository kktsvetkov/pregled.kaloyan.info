

	<div class="art">
		<div id="article_text" class="s4" itemprop="articleBody">
			
			
			<p>
	<strong>Реформаторите: Два възможни хода - все губещи</strong></p>
<p>
	в. Капитал Daily</p>
<p>
	Девет месеца след като Реформаторският блок влезе в управлението на страната със заявката, че ще бъде гарант за провеждането на реформите, задачата им изглежда все по-трудна. Освен официалното мнозинство на ГЕРБ, РБ, АБВ и Патриотичния фронт (ПФ), което стои зад кабинета на Бойко Борисов, в парламента вече се оформя и неофициално. То се появява под формата на различни конфигурации &ndash; ГЕРБ - ДПС, ГЕРБ - ДПС - АБВ или ГЕРБ - ДПС - АБВ - БДЦ, но през последните седмици се видя, че това динамично мнозинство е в състояние да прокара всяко едно решение в случаите, когато в редиците на формалната управляваща коалиция има разминаване.</p>
<p>
	Крехкият баланс на силите в официалното мнозинство допълнително се усложнява от вътрешните центробежни сили в десния съюз. Липсата на единен център, който да формира политиката на РБ, води до излъчването на различни послания, което е допълнителна причина за загубата на позиции. И така РБ вместо гарант или мотор на реформите постепенно се свлича до поддържаща роля на мърморещ партньор.</p>
<p>
	<strong>Господарите на късмета</strong></p>
<p>
	в. Капитал Daily</p>
<p>
	За по-малко от две години частните лотарийни игри успяха да превърнат в масово явление така наречения в професионалните среди soft хазарт в България. Лотариите не просто се развиват. Те избухнаха, набирайки скорост лавинообразно. И превръщайки хазарта от запазена територия за определена група хора с характерна психическа настройка в достъпна и желана от обикновените българи базова стока.</p>
<p>
	Участниците на видимо растящия пазар на лотарийни игри в България са три: частните &quot;Национална лотария&quot;, &quot;Лотария България&quot; и държавният &quot;Български спортен тотализатор&quot;. Официални, както и напълно меродавни данни за обема на бизнеса с лотариите, няма. По груби изчисления на някои от търговците става въпрос за около 200 млн. лв. през 2014 г. За тази година прогнозите варират от над 300 млн. лв. до почти двойно.</p>
<p>
	<strong>Заплатите в София растат 32 пъти по-бързо, отколкото в Силистра</strong></p>
<p>
	в. Сега</p>
<p>
	Средната заплата в столицата расте 32 пъти по-бързо от заплащането в област Силистра. За една година в София средното възнаграждение е скочило със 129 лв. и това очаквано е най-голямото увеличение в страната. В челната тройка влизат още областите Габрово (ръст от 73 лв.) и Перник (70 лв.). Само в Смолян и Кърджали средното заплащане намалява. Това показват данните на НСИ за второто тримесечие на тази година.</p>
<p>
	Разликата в заплащането по области остава значителна. Само 4 области успяват да се доближат или да изпреварят средната заплата за страната. Ако в столицата могат да се похвалят с 1192 лв. средно възнаграждение през юни, то в Силистра вземат по средно 608 лв., или с 4 лв. повече от миналия юни. Във Видинско пък могат да се похвалят с 30 лв. по-висока заплата спрямо миналата година, или със средно по 597 лв. за юни т.г.</p>
<p>
	<strong>Поредни пътни контрольори ще бъдат съдени за подкуп</strong></p>
<p>
	в. Сега</p>
<p>
	Поредният случай на корупция на служители на Изпълнителна агенция &quot;Автомобилна администрация&quot;, известна като ДАИ, стигна до съда, съобщиха от държавното обвинение. Специализираната прокуратура е внесла обвинителен акт за подкупи срещу 7 служители на ДАИ-Стара Загора и Агенция &quot;Пътна инфраструктура&quot;, както и двама ръководители във фирми, участвали в строежа на отсечката между Стара и Нова Загора на магистрала &quot;Тракия&quot;. Те бяха задържани при операция през юли 2011 г.</p>
<p>
	Според прокуратурата подсъдимите действали като престъпна група - искали подкупи от транспортни фирми, превозващи земна маса, асфалт и инертни материали. Срещу 100 лв. месечно на камион контрольорите не ги проверявали. Те пък превозвали много повече материали, отколкото пишело в документите. Така печелили между 1 000 и 5 000 лв. на ден.</p>
<p>
	<strong>БГ студенти правят фирми в Холандия</strong></p>
<p>
	в. Стандарт</p>
<p>
	В последните години Холандия стана третата дестинация, към която има засилен интерес от български студенти. Повече наши младежи вероятно учат само в Германия и Великобритания. Една от основните причини за това е фактът, че повечето от бакалавърските програми там вече се преподават на английски. Така и без познания по нидерландски младите ни хора успешно могат да учат четири години. Но естествено, езикът им трябва, ако решат и да работят там. А работата е едно от условията холандското правителство да ти направи подарък - студентски заем, който при определени условия се превръща в невъзвръщаем.</p>
<p>
	Холандското правителство дава на българските студенти привилегии, от които доскоро се ползваха само холандците. Младите ни хора, които следват там, могат да се възползват от тях още тази учебна година. Бъдещите първокурсници в Страната на лалетата неотдавна бяха събрани за първи път от консултантите по проект &quot;Световно образование&quot;, за да се ориентират какво им предстои, да се запознаят с бъдещите си състуденти и да научат кои са нещата, които непременно трябва да носят със себе си, отпътувайки за чужбина.</p>
<p>
	<strong>Клисарова: Варна е мястото за здравен туризъм в България</strong></p>
<p>
	в. Стандарт</p>
<p>
	&bdquo;Защо Плевен да е центърът за здравен туризъм в България?! По подходящо място от Варна няма и това мога да го докажа. Не само защото имаме летище и добри условия за настаняване на хората за здравен туризъм, но имаме и комуникации и инфраструктура&quot;. Това каза на пресконференция днес във Варна проф. Анелия Клисарова, независим кандидат за кмет на града. Тя припомни, че преди дни министърът на туризма Николина Ангелкова обяви, че Плевен има всички дадености да бъде център за здравен и конгресен туризъм.</p>
<p>
	<strong>10 000 БГ студенти зад граница по &quot;Еразъм плюс&quot;</strong></p>
<p>
	в. Новинар</p>
<p>
	Около 10 000 наши студенти са се обучавали в европейските университети по програмата &quot;Еразъм плюс&quot; в периода 2007-2013 г. Около 5000 преподаватели от родните вузове пък са преподавали или са се обучавали на Стария континент по програмата. Данните бяха изнесени от Марчела Митова от Центъра за развитие на човешките ресурси (ЦРЧР). Очакванията са през тази година студентите, участващи в програмата, да надминат 1000 души.</p>

			<div style="display: block; clear: both; padding-top: 10px;"><i>По статията работи: <a href="znvygb:fivyra.xbyri@vairfgbe.ot" id="worker_creator_email">Свилен Колев</a></i></div>		</div>
	</div>

	<!-- Mobile payment branding -->
	
	
