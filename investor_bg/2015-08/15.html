

	<div class="art">
		<div id="article_text" class="s4" itemprop="articleBody">
			
			
			<p>
	<strong>Новият курортен град</strong><br />
	<em>в. Капитал</em></p>
<p>
	Има хора, които като ти кажат &quot;добър ден&quot;, поглеждаш небето. Затова, когато кметът на Созопол Панайот Рейзи ни каза по повод блатото Алепу &quot;там строителство няма да има&quot;, решихме да не се предоверяваме и да проверим. В самото блато, което се води резерват, разбира се, няма какво да се случи. Но около него и по-конкретно - в доскорошната буферна зона между този резерват и съседния - Аркутино, клокочат доста интереси, които чакат да избуят.</p>
<p>
	<strong>България на двайсет крепости</strong><br />
	<em>в. Капитал</em></p>
<p>
	Божидар Димитров е добър разказвач. Oт тези майстори на късия разказ, които не биха допуснали истината да развали добрата история. Затова и обичат да го слушат - медиите, правителството, Бойко Борисов. Легендата за свещения кладенец със светената вода при Голямата базилика на Плиска, с която историкът уми ритуално главата на премиера, обаче рикошира лошо. Скрепена от сакралния пръст на Ванга, &quot;живата вода&quot; беше маркетинговия хит на лятото, докато не се намесиха здравните инспектори.</p>
<p>
	<strong>България търси деца</strong><br />
	<em>в. Капитал</em></p>
<p>
	&quot;Аз съм патриотичен съпруг, ти си патриотичната ми съпруга, нека си изпълним гражданското задължение и да създадем живот.&quot; Това се пее във видеокампания за увеличаване на раждаемостта, пусната от сингапурските власти през 2012 г. по повод националния ден на страната на 9 август. Сингапур е само една от многото държави, където правителството прибягва до ексцентрични мерки, за да стимулира раждаемостта, но засега без успех.</p>
<p>
	<strong>Тъмен регистър</strong><br />
	<em>в. Капитал</em></p>
<p>
	Възможността на всеки гражданин да проучи подробно собствеността на едно дружество означава високо ниво на прозрачност. А прозрачността в България неведнъж е била основание за страх, особено от страна на държавните органи. Повече публичност означава по-голяма опасност от осветяване на връзки и схеми, които работят добре само в сенките на неосведомеността.</p>
<p>
	<strong>Масовите отсъствия на депутатите са наказани със смешните 15 000 лв.</strong><br />
	<em>в. Сега</em></p>
<p>
	Празната пленарна зала, която се превърна в ежедневие за парламента, не е довела до сериозни санкции за депутатите. От началото на годината досега Народното събрание е спестило повече от скромните 15 570 лв. от глоби на народните представители, показва отчетът за бюджетните разходи през първото полугодие, публикуван на сайта на НС. От ежемесечните справки за неоправданите отсъствия на депутатите е видно, че един от най-нередовните парламентаристи - Делян Пеевски от ДПС, например има само две неизвинени отсъствия от пленарните заседания за последните шест месеца - на 16 януари и на 26 май.</p>
<p>
	<strong>Жегата може да съсипе туризма на България и Испания</strong><br />
	<em>в. Сега</em></p>
<p>
	Туристическата индустрия в южните европейски държави като Испания, Италия, Гърция, България е заплашена заради промените в климата. Това сочи доклад на Европейската комисия, цитиран от британския в. &quot;Индипендънт&quot;. Според него прекалено горещите и сухи лета биха могли да доведат до бум на горските пожари, засушаване и загуба на дива природа. В изследването, озаглавено &quot;Времето е от значение: адаптиране на туристическото търсене&quot;, се казва, че затоплянето може да се окаже фатално за по-топлите европейски страни. И докато България и Испания са посочени сред най-застрашените, по-студени северни красавици като Латвия и Естония се очертават като големите печеливши.</p>
<p>
	<strong>Българските яйца желани и в гръцките курорти, и в Швеция</strong><br />
	<em>в. Стандарт</em></p>
<p>
	Около 20 на сто от потреблението на яйца в Гърция разчита на родните производители. Освен по гръцките курорти, яйцата ни намират място и в гръцката търговска мрежа. Това съобщи Ивайло Гълъбов, член на УС на Съюза на птицевъдите в България и производител, пред БГНЕС. По думите му освен към Гърция сделки за износ на наши яйца има и за Швеция.</p>
<p>
	<strong>Хайки за мъртви души в клас всеки месец</strong><br />
	<em>в. Стандарт</em></p>
<p>
	Директори започват ежемесечни проверки дали в училищата им има фиктивно записани ученици. Това е разпоредил районният инспекторат по образованието в столицата, след като МОН инструктира да се затегнат проверките за &quot;мъртви души&quot;. Според директори в столицата проблемът е най-голям в професионалните гимназии, където след 10 клас учениците масово започват да работят.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
