

	<div class="art">
		<div id="article_text" class="s4" itemprop="articleBody">
			
			
			<p>
	<strong>Силна конкуренция в най-големия търг за храни</strong><br />
	<em>в. Капитал Daily</em></p>
<p>
	Общо 42 кандидата са подали оферти по новата програма за раздаване на храни за бедни за 24 млн. лв., съобщиха от Агенцията за социално подпомагане (АСП) в сряда. Поръчката е важна, защото е най-голямата за доставка за храни, а в миналото разпределянето на средствата и качеството на доставените продукти са предизвиквали скандали.</p>
<p>
	Сред участниците има и познати имена, които и досега са били доставчици по програмата за социално слабите, а част от кандидатите са нови. Като цяло конкуренцията е повече от предишни години &ndash; през 2013 г. участниците бяха 30. Това е учудващо, тъй като тази година за пръв път в състезанието беше поставен критерий участниците вече да са печелили три сходни поръчки.<br />
	Сред кандидатите е и &quot;ЧЕХ-Йосиф Новосад&quot;, която е с нарушения от предишни години.</p>
<p>
	<strong>АЕЦ &quot;Козлодуй&quot; печели основно от износа на ток</strong><br />
	<em>в. Капитал Daily</em></p>
<p>
	Държавната атомна централа АЕЦ &quot;Козлодуй&quot;, която е най-големият производител на електроенергия в страната, запазва добрия си финансов резултат за полугодието на 2015 г. Дружеството е реализирало печалба от 67.400 млн. лв., сочи публикувания отчет. Реално това е повишение с едва 3 млн. лв. спрямо първите три месеца на годината когато централата отчете печалба от 63.334 млн. лв. Резултатите на централата спрямо полугодието на 2014 г. обаче имат съществено подобрение с 21.171 млн. лв., което е повишение с 46%. Това се дължи на по-малки загуби от преустановени дейности. В същото време разходите са нараснали с малко по-голям темп от приходите.</p>
<p>
	<strong>Електронните гривни бяха легализирани в проектозакон</strong><br />
	<em>в. Сега</em></p>
<p>
	Правителството реши най-сетне да одобри промяна в Закона за изпълнение на наказанията и задържането под стража, която ще позволи обвиняеми, подсъдими и осъдени да се контролират чрез електронни гривни. Измененията отиват за гласуване в парламента.</p>
<p>
	Електронното наблюдение ще се прилага спрямо обвиняемите и подсъдимите с мярка за неотклонение &quot;домашен арест&quot;, както и за лишени от свобода, изтърпяващи наказание в затворническо общежитие от открит тип при общ режим, и лица с наложени пробационни мерки &quot;задължителна регистрация по настоящ адрес&quot; или &quot;ограничения в свободното придвижване&quot;.</p>
<p>
	<strong>РБ настоява съдът да задължи Д. Радев да каже заплатата на предшественика си</strong><br />
	<em>в. Сега</em></p>
<p>
	Депутатите от Реформаторския блок Мартин Димитров и Петър Славов се обърнаха към Върховния административен съд (ВАС) с искане да задължи новия управител на БНБ Димитър Радев да разкрие заплатата на предшественика си Иван Искров. Вчера реформаторите внесоха жалба срещу отказа на новия гуверньор на централната банка да обяви възнаграждението на Искров. Те посочват, че по смисъла на Закона за достъп до обществена информация Димитър Радев е длъжен да оповести исканата информация заради огромния обществен интерес.</p>
<p>
	<strong>Битка в нета за евтино море</strong><br />
	<em>в. Стандарт</em></p>
<p>
	Лятото е в разгара си и обикновено първата половина на август излиза най-скъпо за ваканция по нашето Черноморие. Тази година обаче не е така, защото се появяват примамливи оферти на изключително изгодни цени в последната минута. Има хотели, които са свалили цените си наполовина в сравнение с офертите за резервации преди активния сезон. Истинска битка сред интернет потребителите се завихри тази седмица заради атрактивните предложения за индивидуални записвания.</p>
<p>
	Причината е в многото останали свободни места в пика на сезона, тъй като част от предварителните резервации от пролетта и зимата са отпаднали. На практика в момента всеки може да почива на половин цена, стига да успее да превари останалите. Късметлиите могат да се сдобият с ограничените оферти за останалите някоя и друга свободни стаи. Свободните места се пускат с гъвкави отстъпки от 10-15% в един от най-посещаваните сайтове booking.com, показа проверка на &quot;Стандарт&quot;.</p>
<p>
	<strong>В България ще се сглобява ултралекия самолет Skyleader 600</strong><br />
	<em>в. Стандарт</em></p>
<p>
	Българската компания Aircraft Construction Service Ltd. ще сглобява и предлага на пазара ни двуместния ултралек чешки самолет Skyleader 600, съобщава bTV.</p>
<p>
	&bdquo;Той е най-големият в класа си и е изцяло от метал, не е от композитни материали, не е някакво хвърчило, образно казано&quot; &ndash; заяви Александър Минков от компанията производител ACS в телефонен разговор.</p>
<p>
	Цената на самолета е от 95 000 евро, когато е оборудван с аналогови уреди, до 160 000 евро, когато е с дигитално оборудване &bdquo;почти като на презокеански самолет&quot;.</p>
<p>
	<strong>Българин купи пивоварната в Ниш</strong><br />
	<em>в. Стандарт</em></p>
<p>
	Българин е купил завода за бира в Ниш- &bdquo;Нишка пивара&quot;. Компанията&nbsp; е продадена на компания &bdquo;Група капитални проекти&quot;, чийто собственик е българин, съобщава агенция Beta.</p>
<p>
	&bdquo;Нишка пивара&quot; е в несъстоятелност от август 2013 година.</p>
<p>
	За сделката потвърди президентът на акционерното дружество на пивоварната Милан Дамянчевич. По думите му доверено лице на българина е водил преговори с ръководството на компанията. Той е обещал на синдикатите рестартиране на производството и връщане на работа на уволнени работници.</p>
<p>
	Заводът е купен за 130 млн. динара (1 млн. 85 хил. евро).</p>
<p>
	<strong>Комарджийските сайтове в &bdquo;черния списък&rdquo; минаха 400</strong><br />
	<em>в. Новинар</em></p>
<p>
	Комарджийските сайтове в &bdquo;черния списък&rdquo; на Държавната комисия по хазарта непрекъснато се увеличават и в момента те са 448 на брой.</p>
<p>
	Те организират различни игри, но не са лицензирани и заради това провайдърите на интернет услугите ги блокират след необходимото решение на съда. Това съобщиха за &bdquo;Новинар&rdquo; от комисията.</p>
<p>
	За сравнение нелегалните комарджийски сайтове са били едва 21 през 2013 г. &bdquo;Броят им расте и на всяко заседание на комисията откриваме по 10-20 сайта без лиценз&rdquo;, уточниха от комисията.</p>
<p>
	<strong>Европейските туристи намаляха наполовина</strong><br />
	<em>в. Новинар</em></p>
<p>
	Почти наполовина са намалели европейските туристи у нас това лято.</p>
<p>
	Това съобщи председателят на асоциацията на българските туроператори и туристически агенти Байко Байков.</p>
<p>
	&bdquo;Техният статус непрекъснато се променя и този дял непрекъснато намалява. В момента граничи с около 50%&rdquo;, уточни той пред БНР. И допълни, че само посетителите от Германия, Великобритания и Скандинавия регистрират спад между 5 и 10 на сто.</p>
<p>
	Важни за българския пазар са туристите от Румъния и Турция, подчерта Байков. Според него администрацията игнорира пазари като Гърция, Македония и Сърбия, които осигуряват сериозен брой туристи.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
