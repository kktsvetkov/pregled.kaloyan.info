

	<div class="art">
		<div id="article_text" class="s4" itemprop="articleBody">
			
			
			<p>
	<strong>Колко здрава е всяка банка ще е ясно след година</strong><br />
	<em>в. Капитал Daily</em></p>
<p>
	Първото действие за идващата проверката на активите в банковата система и стрес - тестовете вече е факт. Българската народна банка (БНБ) обяви обществена поръчка за международния консултант и очаква да плати на избрания около 1.7 млн. лв. Търсят се компаниите, които са оценявали банките в еврозоната. А от обявата става ясно, че публично резултатът от проверката ще стане известен чак след година. Въпреки настойчивото желание на Европейската комисия тестовете да завършат до края на годината.</p>
<p>
	<strong>Варненският хотел &quot;Димят&quot; е продаден за над 13 млн. лв.</strong><br />
	<em>в. Капитал Daily</em></p>
<p>
	Сделките за големи хотели са рядкост след кризата като купувачи във всички случаи са българи. След като три софийски хотела минала към Спас Русев и Ветко Арабаджиев, сега една подобна местна сделка се е случила и във Варна. Тя е за по-скромните 13.35 млн. лв., платени за петзвездния хотел &quot;Димят&quot;. Купувач е &quot;Кератех инженеринг&quot; - с две съдружнички с опит в управлението на различни фирми, а сделката става чрез търг на съдия изпълнител заради просрочен дълг на първия собственик.</p>
<p>
	<strong>Държавата се отказа от дивидента си от БЕХ</strong><br />
	<em>в. Капитал Daily</em></p>
<p>
	Българският енергиен холдинг (БЕХ), който обединява основните държавни енергийни компании няма да внесе дивидент в държавния бюджет от печалбата си за 2014 г. Със средствата от индивидуалната печалба в размер на 239.445 млн. лв. е бил увеличен капиталът на дружеството, а останалите 26.605 млн. лв. от печалбата са постъпили във фонд &quot;Резервен&quot;. Решението за това е взето на 29 юли от министъра на енергетиката Теменужка Петкова, която е едноличен собственик на капитала на БЕХ, става ясно от вписаните документи в Търговския регистър. С увеличението капиталът на дружеството става общо 3.188 млрд. лв.</p>
<p>
	<strong>Метрото е глобено с над 6 млн. лв. за нарушения при търговете</strong><br />
	<em>в. Сега</em></p>
<p>
	На столичното метро, което е най-голямата гордост на ГЕРБ, са наложени глоби за над 6 млн. лв. заради нарушения при провеждане на търгове. Това става ясно от отговор на транспортното министерство до &quot;Медиапул&quot;. Финансовите корекции са наложени от управляващия орган на ОП &quot;Транспорт&quot; 2007-2013 г., по която се финансира подземната железница. Най-голямата глоба е за над 6.2 млн. лв. Тя е свързана с избора на строители на последния пуснат в експлоатация участък - от &quot;Цариградско шосе&quot; до летището и от &quot;Младост 1&quot; до Бизнес парка.</p>
<p>
	<strong>Съдът обяви таксата за повторно пускане на тока за незаконна</strong><br />
	<em>в. Сега</em></p>
<p>
	Върховният касационен съд (ВКС) отмени таксата за повторно включване на абонати, на които е бил спрян токът заради неплатени сметки. Решението засяга само клиентите на ЕВН, тъй като делото бе заведено конкретно срещу оператора за Югоизточна България от пловдивското Сдружение за правна помощ на потребителите. То обаче създава прецедент и може да даде импулс за завеждане на дела срещу другите две ЕРП-та - ЧЕЗ и &quot;Енерго-Про&quot;.</p>
<p>
	<strong>Само в 9% от болниците НЗОК не е открила нарушения</strong><br />
	<em>в. Сега</em></p>
<p>
	Едва в 30 болници от над 300, проверени от здравната каса през 2014 г., не са открити нарушения, сочи отчетът за дейността на НЗОК през миналата година, цитиран от Медиапул. Данните сочат, че изрядни са били само 9% от проверените болници. Общо касата е направила над 8000 медицински и финансови одита на лечебните заведения за миналата година.</p>
<p>
	<strong>Проекти за 724 млн. лв. търсят еврофинансиране</strong><br />
	<em>в. Стандарт</em></p>
<p>
	Силен интерес към технологично обновление на предприятията с евросредства проявява бизнесът. Това показват данните за кандидатствалите по първата отворена схема от ОП &quot;Иновации и конкурентоспособност&quot;. Общо 844 фирми са подали проекти за над 724,6 млн. лв. От тях поисканата безвъзмездна помощ е 435,7 млн. лв., което е почти 4 пъти повече от определения за първата фаза бюджет от 117,3 млн. лв. Предвидените собствени инвестиции на кандидатствалите фирми са в размер на 288,8 млн. лв. До 8 юли право да кандидатстват за подобряване на производствения си капацитет с финансиране от оперативната програма имаха малки и средни предприятия от сектори с нискотехнологични или средно нискотехнологични промишлени производства.</p>
<p>
	<strong>След монетата от 2 лв. искат и железни 5 лв.</strong><br />
	<em>в. Новинар</em></p>
<p>
	В БНБ вече пристигнаха първите монети от 2 лева. Те трябва да влязат в обращение от догодина. В това време обаче се заговори и за заменянето на книжните 5 лева също с монети. Според финансиста Емил Хърсев монетите имат по-голямо обращение и трудно се повреждат. Железните пари ще ни тежат повече, но не се хабят толкова бързо, изказа мнението си той. Пред телевизия &quot;България он ер&quot; Хърсев коментира, че последната монета от 2 лева трябва да бъде изработена до края на 2018 г.</p>
<p>
	<strong>Земеделци сами се оборудват с противоградни ракети</strong><br />
	<em>в. Новинар</em></p>
<p>
	Земеделски производители са готови да участват във финансирането за закупуване на противоградни ракети. Причина за това е, че в най-засегнатите райони от ледената стихия всяка година има огромни загуби заради сериозни поражения върху реколтата, обясниха земеделците. &bdquo;През септември ще се съберем от бранша заедно с представители на земеделското министерство, за да обсъдим на първо място как ще продължи да съществува агенцията за борба с градушките&rdquo;, съобщи пред &bdquo;Новинар&rdquo; председателят на асоциацията на зърнопроизводителите Румяна Ангелова. Според нея трябва да се вземе спешно решение под каква форма ще съществува звеното и как ще се финансира то.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
