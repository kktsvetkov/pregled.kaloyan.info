

	<div class="art">
		<div id="article_text" class="s4" itemprop="articleBody">
			
			
			<p>
	<strong>Милионна инвестиция за млада компания с български основател</strong></p>
<p>
	в. Сapital daily</p>
<p>
	Стартиращата компания Leanplum, в която съосновател е българинът Момчил Кюркчиев, получи финансиране от 11.6 млн. долара. Най-голямата част от сумата се дава от един от най-големите&nbsp; фондове в Силициевата долина - Kleiner Perkins Caufield &amp; Byers, но в новата инвестиция участва и досегашният акционер в Leanplum Shasta Ventures. Това е вторият път, в който инвеститор влага средства в дружеството. Общото финансиране дотук е 17.2 млн. долара.</p>
<p>
	<strong>Кораби на &quot;Булмаркет&quot; товарят в Крим въпреки санкциите</strong></p>
<p>
	в. Сapital daily</p>
<p>
	Европейското ембарго срещу Русия е сложна плетеница от правила и санкции, които често дори бюрократите в Брюксел не искат да коментират публично. Тази седмица в този юридическо-политически възел влезе българската компания &quot;Булмаркет шипинг&quot;.</p>
<p>
	В началото на седмицата украинският сайт BSNews писа, че корабите на компанията &quot;Поларис&quot; и &quot;Бриз&quot; грубо са нарушили режима на санкциите срещу Крим. Българските газови танкери са акoстирали на пристанището в Керч (на полуостров Крим) на няколко пъти, последния на 4 август 2015 г., за да натоварят пропан-бутан, който е с произход от Русия.</p>
<p>
	<strong>Фондовете се опасяват от измами с избора за втора пенсия</strong></p>
<p>
	в. Сега</p>
<p>
	Частните пенсионни фондове предупредиха за възможни злоупотреби при прехвърлянето на парите за втора пенсия към НОИ. Причината е, че местенето на натрупаните суми от индивидуалните партиди и пълните вноски ще става със заявление до данъчните, без то да е заверено пред нотариус. Нотариалната заверка няма да е задължителна и при движението в обратната посока - от НОИ към частен фонд. За това хората също ще подават заявление, но до избрания от тях пенсионен фонд. Това се разбра от проекта на наредба за реда за прехвърляне на осигуровките на финансовото министерство. Предстоят изменения в още наредби, за да може реално хората да се възползват от новото право на избор. Редът, по който НАП ще приема или отхвърля заявленията за прехвърляне на вноските на родените след 1959 г., ще се определя тепърва от финансовия министър, пише в проекта на наредбата.</p>
<p>
	Според пенсионните дружества има риск човек да се събуди с прехвърлени вноски от втория стълб в НОИ, без да знае. Това коментира пред БНР Даниела Петкова, управител на пенсионно дружество.</p>
<p>
	<strong>Реформаторите ще оттеглят спорния си проект за НК</strong></p>
<p>
	в. Сега</p>
<p>
	Заради масовите критики Реформаторският блок (РБ) ще оттегли спорния си проект за промени в Наказателния кодекс (НК), който четирима депутати внесоха в последния работен ден на парламента. Депутатът вносител Найден Зеленогроски каза пред &quot;Сега&quot;, че в края на месеца промените ще бъдат изтеглени и 1/3 от тях ще отпаднат. Става дума за предложението да се забрани &quot;непублично&quot; общуване между съдии, прокурори, следователи и членове на независими регулатори и представители на изпълнителната власт. От думите му се разбра, че вносителите са били предупредени и от чужди, и от собствените си юристи, че този текст ще създаде проблеми. Спорните промени са взети от кодекси в САЩ и Великобритания, където правните системи са съвсем различни от българската.</p>
<p>
	<strong>Появиха се конкуренти на &quot;Юбер&quot; в България</strong></p>
<p>
	в. Сега</p>
<p>
	Нова платформа за поръчка на такси стъпи на българския пазар по-малко от година след идването на &quot;Юбер&quot; у нас, установи проверка на &quot;Сега&quot;. Става дума за taximaxim.com, която вече се рекламира в София и предлага превоз. По подобие на услугите на &quot;Юбер&quot; таксито може да се поръча онлайн с приложение, което да се изтегли на мобилния телефон. И &quot;Такси Максим&quot; набира шофьори, както е при &quot;Юбер&quot;. Службата за поръчка на таксита &quot;Максим&quot; обаче има и номер, на който клиентът може да заяви кола по телефона.</p>
<p>
	Тарифата е като на такситата в София - 79 ст./км дневна и 90 ст. нощна. За междуградски превоз цената е 1 лев на километър, а престоят до 10 минути при едно пътуване е безплатен, обясни операторът на телефонния номер, обявен на сайта. &quot;Такси Максим&quot; ЕООД не е таксиметрова фирма, поръчките се предават на изпълнителите&quot;, е посочено още на сайта.</p>
<p>
	<strong>Германски сайт нареди българските хотели първи по чистота</strong></p>
<p>
	в. Сега</p>
<p>
	Според проучване на портала Hotel.de, българските хотели са едни от най-чистите в Европа. Съгласни ли сте с тази оценка? Какви са вашите лични впечатления?, са въпросите, които задава Дойче веле на своите читатели във ФБ профила им.<br />
	В класацията на сайта на първо място са поставени хотелите в Словакия, на второ - българските, а на трето - швейцарските. Най-лошо оценени са хотелите в Дания, Норвегия и Великобритания. Със свои оценки в проучването са се включили 2 милиона гости на хотели от цял свят В коментарите под текста мненията не са единни.</p>
<p>
	<strong>Продават активи на фирми длъжници на безценица</strong></p>
<p>
	в. Новинар</p>
<p>
	Активите на КТБ продължават да се разпродават дори и след фалита на банката.&nbsp;На безценица се дават фирми, които са длъжници. А цените, на които се разпродават активите, са 10 пъти по-ниски от пазарните. Схемата с източването става зад гърба на синдиците и ощетява Фонда за гарантиране на влоговете в банките.&nbsp;По информация на БГНЕС е съмнителна продажбата на 29 камиона &quot;Скания&quot;, един влекач и две водоноски от същата марка в изрядно състояние и на под 100 000 километра, чиято пазарна стойност е между 40 и 50 хиляди евро, а са били продадени преди седмица за по 10 000 лв. бройката.</p>
<p>
	&quot;Агрокомплект&quot; ЕАД сключва договор за лизинг за 32 тежкотоварни автомобила &quot;Скания&quot; с &quot;Партнер лизинг&quot; АД. Първоначалният договор на строителната фирма &quot;Агрокомплект&quot; е със &quot;Скания Файнанс България&quot; ЕООД. Общата стойност на лизинговия договор възлиза на 3 238 845, 80 евро, или около 100 000 евро на камион. Към момента фирмата е изплатила около 2,5 млн. евро от дължимата сума, което е 75 процента от остатъчната стойност. Заради финансови затруднения от &quot;Агрокомплект&quot; ЕАД са поискали от &quot;Партнер лизинг&quot; предоговаряне на условията по лизинга. На 2 юли 2015 г. обаче лизингополучателите от &quot;Агрокомплект&quot; са информирани, че от &quot;Партнер лизинг&quot; са прехвърлили &quot;всички свои вземания и права по договора им с &quot;Агрокомплект&quot; ЕАД от 28 декември 2012 г.&quot; на &quot;Хидропарк 2011&quot; ЕООД.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Маринова</a></i></div>		</div>
	</div>

	<!-- Mobile payment branding -->
	
	
