

	<div class="art">
		<div id="article_text" class="s4" itemprop="articleBody">
			
			
			<p>
	<strong>Българите на безплатен плаж в Румъния</strong></p>
<p>
	в. Стандарт</p>
<p>
	От няколко години родният туристически бранш се гордее с привличането на много румънци по Българското Черноморие. Дори тази година след отлива на руснаците родните туроператори и хотелиери се хвалят, че хотелите ни са пълни с гости от Румъния. Оказа се обаче, че немалко българи пък минават оттатък Дуранкулак, за да се насладят на красотите на Северна Добруджа и румънското черноморско крайбрежие. Най-предпочитани са плажовете след Мангалия и при курорта Мамая след Констанца. Освен от първокласни пътища българите се удивляват и от значително по-евтините възможности за почивка. Едно от нещата, което най-вече привлича нашенеца, е фактът, че в Румъния е както в Гърция - плажът не се плаща, тоест не ти искат пари за чадър и шезлонг.</p>
<p>
	<strong>Хамбарите пълни, сделки няма</strong></p>
<p>
	в. Стандарт</p>
<p>
	Добра реколта от зърно като качество и количество, силна конкуренция отвън, но по-ниски цени. Зърно има и по хамбарите. Така изглеждат ситуацията в края на жътвената кампания. Производителите обаче не са оптимисти за цените по няколко причини.<br />
	Първата е международната пазарна конюнктура. Всички участници и експерти се обединяват около мнението, че международните тенденции неминуемо влияят на пазара у нас. Почти навсякъде по света се очертават добри реколти и това съвсем естествено определя посоката на цените да е надолу. Пряко отношение към нивата им в България оказват държави като Русия и Украйна и т.нар. Черноморски басейн, с чието качество и добиви страната ни се конкурира. Реколтата в Украйна се очаква да достигне 60 млн. тона, а износът да се задържи близо до рекордните 34 млн. тона.</p>
<p>
	<strong>НАП започна пълна данъчна ревизия на &quot;Сега&quot;</strong></p>
<p>
	в. Сега</p>
<p>
	Няколко дни след като премиерът Бойко Борисов изригна срещу &quot;Сега&quot;, НАП започна пълна данъчна ревизия на фирмата издател на вестника за 5 години назад. Премиерът бе недоволен от статиите на &quot;Сега&quot;, информиращи и коментиращи факта, че ГЕРБ и ДПС гласуват заедно и на практика блокират ключови за страната реформи. &quot;В медиите бухалки на газовите посредници, които стотици милиони изгубиха на година вследствие на моите действия, се манипулира общественото мнение&quot;, обяви гневно Борисов в парламента. Това е вторият случай, когато НАП реагира след публикации на &quot;Сега&quot;. В края на 2008 г. агенцията започна пълна ревизия на &quot;Овергаз Инк.&quot; за периода 2003-2007 г.</p>
<p>
	<strong>Една пета от българите живеят в културно гето</strong></p>
<p>
	в. Сега</p>
<p>
	25% от хората у нас нямат достъп до основни културни блага като книгата и четенето и изпадат от основните културни практики. Това практически формира културни гета у нас. Делът на четящите в университетски библиотеки е тревожно нисък, но се покачва делът на хората, които ползват книги от местните библиотеки. Това показва социологическо изследване на читателските практики през 2014 г., проведено от &quot;Алфа Рисърч&quot; под ръководството на проф. Александър Кьосев от СУ.<br />
	Според проучването едва 3% от хората четат книги в училищните и университетските библиотеки. Прави впечатление, че националната библиотека се ползва от по-висок дял читатели, отколкото съвкупно училищните и университетските библиотеки.</p>
<p>
	<strong>Пътните полицаи отново ще проверяват без камери</strong></p>
<p>
	в. Сега</p>
<p>
	Пътните полицаи отново ще могат да спират водачите по своя преценка и да извършват проверки, без да ги заснемат с камера. Това гласи заповед на вътрешния министър Румяна Бъчварова отпреди дни, с която тя е отменила разпореждане на предшественика си Веселин Вучков.</p>
<p>
	В края на миналата година, след случая с катаджията, заснет да взема подкупи от шофьори посред бял ден в столицата, премиерът Бойко Борисов разпореди проверките да се правят по метода на т.нар. широкообхватен контрол и да се заснемат с камери. Тогавашният МВР шеф Веселин Вучков издаде заповед, забраняваща на служителите на КАТ внезапните проверки на пътя, ако те не се извършват в обхвата на монтирана в служебната им кола камера. До края на миналата година бяха оборудвани общо 20 патрулки, като идеята беше през 2015 г. те да достигнат 200.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Маринова</a></i></div>		</div>
	</div>

	<!-- Mobile payment branding -->
	
	
