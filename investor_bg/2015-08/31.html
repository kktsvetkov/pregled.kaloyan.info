

	<div class="art">
		<div id="article_text" class="s4" itemprop="articleBody">
			
			
			<p>
	<strong>Как КФН реши повече да не дава достъп до информация</strong><br />
	<em>в. Капитал Daily</em></p>
<p>
	Насред приспивното лятно безвремие, в което законодателите са в почивка, нормативни промени все пак са възможни. И обикновено, като се случват, са доста любопитни.</p>
<p>
	На свое заседание на 20 август ръководената от Стоян Мавродиев Комисия за финансов надзор (КФН) е приела на първо четене проект за промяна на своята наредба №45 от 2012 г., която регламентира достъпа до съхраняваните от институцията документи. Мотивите към проектопромените са доста лаконични и някак насаждат впечатлението, че става въпрос за нещо маловажно и тривиално.</p>
<p>
	&quot;Предлаганите предложения с основно правно-технически и са насочени към осигуряване на пълно съответствие на разпоредбите на наредбата с изискванията на Закона за достъп до обществена информация&quot;, пише там. След това в две изречения се пояснява, че наредбата вече няма да обхваща документи, съдържащи професионална тайна, и се обяснява, че документи ще се предоставят само при &quot;нормативно основание&quot;.</p>
<p>
	<strong>&quot;Кауфланд България&quot; ще расте със заем за 80 млн. евро</strong><br />
	<em>в. Капитал Daily</em></p>
<p>
	Най-голямата верига за бързооборотни стоки в България - &quot;Кауфланд&quot;, се насочва и към по-малките градове и през следващите 2 до 3 години ще отвори до 10 нови търговски обекта. Международната финансова корпорация (IFC), която е част от Световната банка, ще отпусне на българското дружество 80 млн. евро кредит за строежа и откриването на новите магазини, пише на страницата на финансовата институция.</p>
<p>
	&quot;Кауфланд&quot; и &quot;Лидл&quot; - част от германския гигант Schwarz Group, са две от най-бързо растящите вериги в България, като общото между тях е и че са позиционирани в тава наречения дискаунтърски сегмент, т.е. имат фокус върху ниските цени. Schwarz вече над 10 години расте в региона чрез финансиране и от IFC.</p>
<p>
	<strong>И архитектите протестират срещу строежи върху дюните на Аркутино</strong><br />
	<em>в. Сега</em></p>
<p>
	И Камарата на архитектите в България (КАБ) се обяви в защита на дюните в района на резервата &quot;Ропотамо&quot; и плажовете на Аркутино. От бранша е изпратено отворено писмо до министерствата на околната среда и регионалното развитие срещу инвеститорските апетити към зоната.</p>
<p>
	Архитектите остро се противопоставят на решението да бъде свален статутът на защитена територия за значителна част от резервата. &quot;Не можем да не бъдем обезпокоени от неспиращите опити да се отнемат късове от уникалността на природата на Българското Черноморие&quot;, алармират от камарата. Всъщност те се позовават на решението на Върховния административен съд (ВАС) да заличи от картата на резерват &quot;Ропотамо&quot; дюните в защитената местност. През април ВАС отсъди в полза на жалбоподателя &quot;Аркутино&quot; ЕАД - офшорка от Каймановите острови, която притежава имоти в района и подаде жалба срещу заповедта на екоминистъра за актуализация на границите в полза на защитената територия. Съдът уважи искането на &quot;Аркутино&quot; ЕАД и извади огромно парче от картата на защитената територия.</p>
<p>
	<strong>България ще търси инвеститори от Шанхай и Ню Йорк</strong><br />
	<em>в. Сега</em></p>
<p>
	Агенцията за инвестиции ще търси големи фирми в САЩ и Китай, които са готови да развиват бизнеса си у нас. За целта ведомството е готово да даде 1.21 милиона лева без ДДС, с които да рекламира България в Ню Йорк и Шанхай. Това показва справка в регистъра на обществените поръчки, където е публикуван търгът и са обявени изискванията към фирмите. Парите идват от програма &quot;Конкурентоспособност&quot; 2007-2013 г.</p>
<p>
	Медийната кампания ще включва 200 видеоклипа във водещи бизнес телевизии, 20 интернет банера, които ще анонсират две кръгли маси в периода октомври-декември в САЩ и Китай и организирането на две конференции. Любопитно е, че според поръчката единичната цена за излъчване на рекламен видеоклип не трябва да надхвърля 2300 лв. без ДДС. Единичната цена на банер пък не бива да е над 12 500 лв. без ДДС. Организирането на една конференция ще струва не повече от 191 666 лв., а кръглите маси ще са по-евтини - 58 333 лв. без ДДС.</p>
<p>
	<strong>Танева: Расте производството на мед</strong><br />
	<em>в. Стандарт</em></p>
<p>
	Eдинна пчеларска организация ще защити по-добре интересите на бранша. Това заяви министърът на земеделието и храните Десислава Танева на националната конференция &quot;Пчеларският сектор в България: Състояние и перспективи за развитие&quot;. Тя се проведе в Несебър на XIV международен фестивал на меда.</p>
<p>
	От изнесените от нея факти стана ясно, че в България с пчеларство се занимават около 6800 земеделски стопани, а през последните 8 г. пчелните семейства са се увеличили двойно. Тя посочи, че страната ни приключва стария програмен период с общо 12 признати земеделски организации и групи производители. Според Танева тази бройка е прекалено малка за период от 7 години, щом в България със земеделие се занимават активно 115 000 души. Анализирайки състоянието на пчеларството, Танева посочи, че през последните 4 г. има устойчив растеж на производството и продажбата на пчелен мед.</p>
<p>
	<strong>На пазара само 5% от доматите са био</strong><br />
	<em>в. Стандарт</em></p>
<p>
	Делът на биозеленчуците е прекалено малък и незначителен на пазара - около 1-2%, каза за &quot;Стандарт&quot; Пламен Драгнев, председател на Асоциацията на агроекологичните земеделски производители. Става въпрос за сертифицирана продукция, притежаваща всички документи, а не такава, която се рекламира като био, защото е расла в дворове, обясни той. Най-много на пазара на биозеленчуците са биодоматите и биокраставиците. &quot;Ако говорим за общия пазар на домати, делът на биодоматите е от порядъка на 5%. Такава вероятно е ситуацията и при краставиците&quot;, обясни председателят на асоциацията. 99% от отглежданата у нас биопродукция е за износ - основно за страните от Западна Европа, най-вече Германия, Франция и Австрия.</p>
<p>
	<strong>ЦИК: 18 политически сили са се регистрирали досега за изборите</strong><br />
	<em>в. Новинар</em></p>
<p>
	18 политически сили са се регистрирали досега за участие на местните избори.</p>
<p>
	За 5 от тях ЦИК вече е издала решения за регистрация. Това съобщи пред БНР говорителят на комисията Александър Андреев. С оглед спецификата на двата вида избори, които ще се проведат на 25 октомври, ЦИК ще изготви два вида материали, за да може хората да знаят във всеки един от тях какви права имат и как могат да гласуват.</p>
<p>
	<br />
	<strong>Държавата е намерила работа на 12 хил. души за 6 месеца</strong><br />
	<em>в. Сега</em></p>
<p>
	Държавата е намерила работа на 12 188 безработни от началото на годината до края на юни. Работните места се финансират със средствата от бюджета по националния план за заетост - за тази година те са 73 млн. лв. Това означава, че има леко изоставане в наемането на субсидирани работници, защото за годината е предвидено да се намери работа на 26 415 безработни българи. Отделно 12 161 души трябва да бъдат включени в обучения за квалификация или по ключова компетентност до края на годината. Това става ясно от справка на социалното министерство за финансовите параметри на плана за действие за намаляване на бедността за тази и следващата година, който бе приет от Министерския съвет в сряда. Именно осигуряването на заетостта е акцент в плана, съобщиха от кабинета.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
