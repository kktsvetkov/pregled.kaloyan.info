

	<div class="art">
		<div id="article_text" class="s4" itemprop="articleBody">
			
			
			<p>
	<strong>Разместените милиони в КТБ</strong></p>
<p>
	<em>в. Капитал Daily</em></p>
<p>
	Резултатът от мудните действия на държавните институции по казуса &quot;Корпоративна търговска банка&quot; (КТБ), оставили на разположение месеци за сключване на цесии с цел спасяване на големи и негарантирани депозити, вече имат измерим резултат. И той се вижда в списъка на приетите от синдиците на фалиралата банка вземания: от общо малко над 5 млрд. лв. освен очакваните 3.7 млрд. лв. за Фонда за гарантиране на влоговете още над 300 млн. лв. ще имат да си търсят държавни и общински дружества.</p>
<p>
	<strong>Съмнителни софийски свръзки</strong></p>
<p>
	<em>в. Капитал Daily</em></p>
<p>
	&quot;Руски паметник&quot;, &quot;Цариградско шосе&quot;, ново метро до мола, проверка в завода за боклук, а след два дни пак - &quot;Руски паметник&quot;, &quot;Цариградско&quot;, метрото... Явно кметът на София и неговите заместници тази година няма да стигнат до море, защото в столицата има прекалено много обекти за надзор и откриване.</p>
<p>
	Но докато се хвали със строящите се инфраструктурни обекти, общината може би не обръща толкова внимание на някои дребни детайли от ежедневната си работа. Един такъв детайл беше отворено писмо от края на юли, в което фирмата &quot;Тексбридж телеком сървисис&quot; заплаши, че ще даде София пред Съда на Европейската общност, защото не успява да получи честно и законно отношение нито от общината, нито от Комисията за защита на конкуренцията, нито от Върховния административен съд. В случая става въпрос за малко под пет милиона лева, които Центърът за градска мобилност (ЦГМ) е отделил за надграждане и управление на SMS системата за синята зона в София.</p>
<p>
	<strong>Битката за морския пясък</strong></p>
<p>
	<em>в. Капитал Daily</em></p>
<p>
	България има брегова ивица с дължина 387 км, върху която има около 16 000 дка плажове. Не е толкова много (сравненията с Гърция, Турция или Хърватия са неуместни), но не е и никак малко - от десетилетия насам летният туризъм носи големи приходи на десетките морски общини, на малкия и големия бизнес и на държавата. Почти цялата плажна ивица се използва за нуждите на туризма.</p>
<p>
	Този държавен ресурс, който е посочен в конституцията, носи около 10 млн. лв. годишно под формата на наеми, концесионни такси и гълта още толкова под формата на инвестиции в поддръжка и обслужване. Зад дългите пясъчни ивици, хилядите чадъри и стотици заведения обаче има гъста плетеница от интриги и интереси в един доста &quot;ексклузивен&quot; бизнес, достъпен за ограничен кръг от инвеститори и с висока степен на риск.</p>
<p>
	<strong>МВР и армията подсилват границата с Гърция и Македония</strong></p>
<p>
	<em>в. Сега</em></p>
<p>
	Армията и МВР ще действат съвместно по границата с Гърция и Македония като превантивна мярка, след като сръбският външен министър Ивица Дачич обяви, че ще пренасочва бежанци към България и Хърватия. Това стана ясно след спешна среща при вътрешния министър Румяна Бъчварова, на която бяха премиерът Бойко Борисов, финансовият министър Владислав Горанов, шефовете на ДАНС и на военното разузнаване, председателят на агенцията за бежанците Никола Казаков.</p>
<p>
	<strong>МОН ще се бори с течовете на матурите с колективна безотговорност</strong></p>
<p>
	<em>в. Сега</em></p>
<p>
	В опит да спре търговията с отговори на матурите просветното министерство е на път да размие окончателно отговорността за евентуални нарушения. Експертите на МОН предлагат организацията на изпитите в училищата да се поеме от нов тип комисия. Така едноличната отговорност на училищните директори за получаване на изпитните комплекти и размножаване на изпитните варианти в деня на изпита ще отпадне и ще бъде заменена от колективна отговорност. МОН не предлага решение какво ще се случва при нарушения на самите членове на комисията.</p>
<p>
	<strong>Ремонтират ударно хотелите в Банско</strong></p>
<p>
	<em>в. Стандарт</em></p>
<p>
	Строители напълниха повечето хотели в курорта Банско, но не за да почиват, а да се трудят здраво. В момента там кипи усилена работа по поддръжката и освежаването на хотелските комплекси. Над 60 обекта затвориха врати през март и в почти всички в момента текат ремонтни дейности.</p>
<p>
	Много хотели не работят през лятото, защото няма достатъчно туристи и само трупат загуби. През лятото приходите са нищожни, а разходите за заплати, осигуровки, ток и вода си вървят. За сезона на ските обаче няма да има комплекс, който да не функционира и да не приема гости. Затова спешно се правят ремонти в сградите, за да са готови да посрещнат първите туристи в курорта. Трескаво се търси и подходящ персонал, защото нивото на обслужване на гостите трябва да е европейско.</p>
<p>
	<strong>На 5 септември пада блокадата на надлеза при &quot;Захарна фабрика&quot;</strong></p>
<p>
	<em>в. Новинар</em></p>
<p>
	Едномесечната блокада на трафика по един от най-натоварените надлези в София - при &bdquo;Захарна фабрика&rdquo;, ще падне на 5 септември.</p>
<p>
	Тогава ще бъде възстановено движението по моста в ремонтираната отсечка на бул. &quot;Сливница&rdquo; между улиците &bdquo;Мелник&rdquo; и &bdquo;Кукуш&rdquo;. Това съобщи кметът Йорданка Фандъкова, която провери строителните работи на обекта. Цялостното обновяване на &bdquo;Сливница&rdquo; между булевардите &bdquo;Константин Величков&rdquo; и &bdquo;Петър Дертлиев&rdquo; пък трябва да приключи до първия училищен звънец.</p>

			<div style="display: block; clear: both; padding-top: 10px;"><i>По статията работи: <a href="znvygb:fivyra.xbyri@vairfgbe.ot" id="worker_creator_email">Свилен Колев</a></i></div>		</div>
	</div>

	<!-- Mobile payment branding -->
	
	
