

	<div class="art">
		<div id="article_text" class="s4" itemprop="articleBody">
			
			
			<p>
	<strong>Нова схема за бягство на длъжник от банка</strong></p>
<p>
	В. Капитал Daily</p>
<p>
	Нова схема, в която длъжник се опитва да избегне плащането на задълженията си, стои зад несъстоятелността на една от най-големите доскоро консервни фабрики &ndash; пловдивската &quot;Адела&quot;. Засегната в случая е Прокредит банк, която е кредитирала компанията, но се оказва заплашена от това да не да може да получи обратно средствата, които е отпуснала.</p>
<p>
	Схемата е поредната от серията подобни, на които през последните седмици няколко банки дадоха публичност. Накратко описана звучи така: ипотекираните пред банката имоти се апортират в нови свързани дружества, пререгистрират се в удобен съд, следват групови фалити, нови кредитори и евентуална продажба на активите на занижени цени. Резултатът - заради преместването на имуществото банката става безвластна в процедурата по несъстоятелност на новата компания. Въпросът е принципен, в конкретния случай сумата е малка, но трябва да се намери общо законодателно решение, което да запуши пробойната.</p>
<p>
	<strong>&quot;Юрий Гагарин&quot; ще се върне официално при &quot;Булгартабак&quot;</strong></p>
<p>
	В. Капитал Daily</p>
<p>
	&quot;Благоевград-БТ&quot; и &quot;София-БТ&quot; са поискали да купят дружеството &quot;Баранко&quot; ЕООД, което е най-големият акционер с 49% в &quot;Юрий Гагарин&quot;, става ясно от искане за концентрация, внесено в КЗК. Така пловдивската фабрика за филтри и опаковки официално е на път да се върне в структурата на &quot;Булгартабак холдинг&quot; - нещо, което и досега не беше тайна в сектора, макар и прикрито зад доста преплетени връзки. Искането в КЗК беше предшествано от друга новина - в края на януари тази година съветът на директорите на &quot;Благоевград-БТ&quot; взе решение производството на филтри за цигари да бъде преместено в Пловдив. От холдинга не обявиха кое конкретно дружество в Пловдив е партньорът за производство на филтри. Много вероятно е това да е точно борсовата компания &quot;Юрий Гагарин&quot;.</p>
<p>
	<strong>Реалната възраст за пенсиониране продължава да е по-ниска от законовата</strong></p>
<p>
	В. Сега</p>
<p>
	Възможностите за ранно пенсиониране у нас далеч преди навършване на установената в закона възраст остават значителни. В резултат на това големият проблем на осигурителната система продължава да бъде ниската средна ефективна пенсионна възраст. През 2014 г. реалната средна възраст на всички нови пенсионери е била 57.6 години, при положение че според закона мъжете излизат в пенсия на 63 години и 8 месеца, а жените - три години по-рано. В предишните две години - през 2013 и 2012 г., хората у нас се пенсионираха средно на едва 56 години и 2 месеца. Това показва справка на Националния осигурителен институт.</p>
<p>
	Ниската възраст обаче не се дължи на най-масовата трета категория работещи, а основно на служителите в специалните ведомства и на хората с инвалидни пенсии. Тези проблеми все още дори не са разглеждани в дискусиите за пенсионната реформа при вицепремиера Ивайло Калфин, въпреки че разговорите трябва да приключат в края на март. Намеренията за въвеждане на минимална възраст за тези служители, както и за ограничаване на злоупотребите с инвалидните пенсии все още са само пожелания въпреки редовните критики на Брюксел.</p>
<p>
	<strong>Търсят се наематели на 40 плажа за следващите 5 години</strong></p>
<p>
	В. Сега</p>
<p>
	Плаж от 1711 квадратни метра в община Царево на име &quot;Малък оазис&quot; се дава под наем срещу 972 лв. за цялото лято. Това е началната наемна цена без ДДС, която обяви Министерството на регионалното развитие. През миналата седмица то пусна пореден пакет плажове под наем за период от 5 години, включително предстоящия сезон.</p>
<p>
	За над 40 плажа се търсят в момента наематели за следващите 5 години. Голяма част от пясъчната ивица, подходяща за почивка, е без стопани. Проблемът е, че за много от тях няма интерес, тъй като не са от най-посещаваните и печелившите. Така отговорното ведомство се принуди през миналата година да отдаде под наем около 20 от неатрактивните територии само за едно лято, така че да се тестват възможностите за печалба.</p>
<p>
	След Нова година първо беше пуснат един пакет от 22 плажа и в трите морски области - Добрич, Варна и Бургас. Търговете са от днес до 20 март, а началните цени са 2000 до 256 хил. лева годишен наем. Между по-известните са Кабакум, трите плажа на Камчия, Елените, Свети Влас и Черноморец. Този месец е обявен втори пакет от 19 плажа, сред които е и този с екзотичното име в района на Царево. Повечето са предимно на север, но и има някои атрактивни на юг. Сред тях са плажовете на Дуранкулак, Каварна, Крапец, Тузлата, Ахелой, Поморие-север, Панорама-север към община Варна и Галата-север, както и Созопол-запад.</p>
<p>
	<strong>Заетите на минимална заплата се увеличили с 45% за година</strong></p>
<p>
	В. Сега</p>
<p>
	Българите, които през 2014 г. са се трудили срещу минимална заплата, са се увеличили с над 45 на сто спрямо година по-рано. Към септември 2014 г. близо 273 хил. работници са получавали по 340 лв. Година по-рано заетите на минимално възнаграждение са били с над 45 на сто по-малко. Това означава, че около 8 на сто от всички заети у нас се разписват месечно срещу минималната заплата. Драстичният ръст на тази група работещи се дължи най-вече на увеличението на минималната заплата с близо 10% от началото на 2014 г. - на 340 лв. Това показва отчетът на социалното министерство за м. г. От януари обаче минималното възнаграждение се увеличи на 360 лв., а от 1 юли е планирано да се вдигне с още 20 лв. Така най-вероятно хората, които получават минимална заплата, ще се увеличат още.</p>
<p>
	<strong>Брюксел следи под лупа ПИБ</strong></p>
<p>
	В. Стандарт</p>
<p>
	В началото на март на страницата на Европейската комисия бе публикувано писмото, с което се одобрява държавната помощ под формата на 900 млн. лв. депозит на Министерството на финансите в Първа инвестиционна банка (ПИБ). В оповестения текст е представен план с конкретни ангажименти, поети от страна на банката пред ЕК, които трябва да покажат, че банката може да бъде стабилна и сигурна и след изплащането на държавния депозит.</p>
<p>
	Банката е поела и ангажимент за повече фокус към ритейл кредитирането, с което да балансира портфейла си. Това означава, че ПИБ ще работи активно за кредитирането на физическите лица. Като друг поет ангажимент отчитаме и увеличаването на отпусканите кредити за малкия и средния бизнес в страната. Отчитайки, че той съставя над 80% от всички фирми в България, този ангажимент на банката ще подпомогне активното съвземане на икономиката на страната.</p>
<p>
	Имайки предвид, че цялата финансова подкрепа, получена през лятото от ПИБ, бе 1,2 млрд. лв., към днешна дата банката е върнала вече една трета от нея на държавата. При приемането на плана на банката от ЕК стана ясно, че подкрепата е намаляла до 900 млн. лв. още през ноември миналата година, а преди няколко седмици финансовият министър Владислав Горанов оповести в официални свои изявления, че сумата на държавния депозит е вече в размер на 800 млн. лв. Според поетите от ПИБ ангажименти към българската държава и Европейската комисия, цялостното изплащане на тази сума трябва да се извърши до 28 май 2016 г. Пак според оповестена от финансовия министър Горанов информация ПИБ са готови към настоящия момент да върнат цялата сума предсрочно. Но той смята, че подобен ход би могъл да доведе до сътресения в банковата система, тъй като с тази сума се гарантира спокойствието на вложителите във всички банки, че държавата може да защити спестяванията им.</p>
<p>
	<strong>Представянето на новия дълг стартира в Лондон</strong></p>
<p>
	В. Стандарт</p>
<p>
	От Лондон стартира т.нар. &quot;роуд шоу&quot;, на което министърът на финансите Владислав Горанов ще представи пред потенциални инвеститори новите облигации, които ще пусне страната ни през пролетта на международните капиталови пазари. Обиколката през финансовите центрове на Европа започва от днес. Освен през британската столица тя ще премине през Лондон, Мюнхен, Франкфурт, Париж и Виена, като ще продължи поне 3 дни.</p>
<p>
	Новите облигации, които ще бъдат пласирани през пролетта, ще бъдат в евро, научи &quot;Стандарт&quot; от два независими източника. Изборът е логичен на фона на прогнозите, че доларът ще продължи да поскъпва. През тази година облигации на международните пазари ще бъдат пуснати на два транша - през пролетта и есента, планират от Министерството на финансите. Общият обем на двете емисии ще бъде до 6,9 млрд. лв., пише в закона за бюджета.</p>
<p>
	<strong>Започват военните учения със САЩ на полигона &quot;Ново село&quot;</strong><br />
	<br />
	В. Новинар</p>
<p>
	Започна съвместната подготовка на българските и американските военни. Тя ще се провежда на учебния полигон &bdquo;Ново село&rdquo; край Сливен.&nbsp;Военният министър Николай Ненчев обяви, че 350 служители на американската армия са пристигнали у нас. Той изброи и наличната техника &ndash; до 50 единици бойна техника, която включва 4 танка М1, до 30 бойни машини на пехотата - М2 и М3, до 16 бронетранспортьори, до 13 броя военни и въздухоплавателни средства.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
