

	<div class="art">
		<div id="article_text" class="s4" itemprop="articleBody">
			
			
			<p>
	<strong>Пазар с вътрешно горене</strong><br />
	<em>в. Капитал</em></p>
<p>
	Със сигурност си спомняте онези години, когато &quot;Симеон&quot; и &quot;Козлодуй&quot; в София бяха нещо като редовна туристическа дестинация за всеки притежател на автомобил, а присъдата &quot;намери предна биалетка&quot; беше тежка почти колкото &quot;основен ремонт&quot;. И имаше защо - за някои части не само се обикаляше с дни, но и се чакаше със седмици.</p>
<p>
	Сега не че е невъзможно пак човек да се окаже усукан в ситуация на невъзможност нито да кара, нито да ремонтира старата си кола. И не че автомобилите в страната като цяло са станали много по-нови или здрави. Но поне царството на опушените и омаслени магазинчета е безвъзвратно отминало, а секторът на търговията с авточасти е тотално променен от два фактора: навлизането на нови играчи и донякъде - на нови технологии. Което нямаше как да не се случи - пазарът вече е прекалено голям, за да не се развие: 1.1 млрд. лв. за 2013 г. според данните на Националния статистически институт (НСИ). За сравнение - цялата търговия с автомобили в България, включително нови и втора употреба, е на стойност 1.7 млрд. лв. за същата година.</p>
<p>
	<strong>Турският сателит фокусира България</strong><br />
	<em>в. Капитал</em></p>
<p>
	Има две новини за участниците на пазара на тв разпространение в България. Едната е лоша, другата - не дотам. Първата е, че най-голямата платформа за платено разпространение на телевизия в Турция стартира дейност тук. Втората - че амбициите й засега не са големи, а навлизането не е съвсем директно. Което означава, че сериозно разместване на пластовете в и без това крехката структура на тв индустрията в страната не се очаква, но &quot;пострадали&quot; от новата конкуренция все пак ще има.</p>
<p>
	Digiturk е турски сателитен и IPTV оператор, най-големият в страната, който работи както на местния, така и на доста чуждестранни пазари. В Европа той принципно навлиза през собствената си марка Digiturk Euro, която предлага услугите му в Германия, Холандия, Белгия, Испания, Швейцария и други места, където има турски емигранти, които биха търсили програми от родината си. Резултатът е над 3.5 млн. абонати на стария континент. За България моделът е друг - не се минава през дъщерно дружество на компанията, а през местната компания &quot;Диджи медия&quot;, която е получила дистрибуторските права за страната. Според Търговския регистър дружеството е регистрирано в София през ноември 2014 г. В него съдружници са Николай Ружинов Борисов с 30%, и Мустафа Ариф Сунгуроглу със 70% от дяловете.</p>
<p>
	<strong>Пропастта между богатите и бедните региони вече е безнадеждна</strong><br />
	<em>в. Сега</em></p>
<p>
	Ножицата в стандарта на живот между богатите и бедните райони на България е огромна и расте неумолимо от 2009 г. насам. Докато на юг общините показват признаци на съживяване, на север положението става все по-трагично. Това показва изследването на &quot;Регионални профили&quot; на Института за пазарна икономика. В 7 области на север от Стара планина над 60% от населението няма работа. В Монтана привлечените чужди инвестиции на човек са 35 пъти по-малко от вложенията в София - сумите са съответно 9245 евро на столичанин срещу 267 евро на жител на Монтана.</p>
<p>
	На този фон общините са &quot;закрепостени&quot; към държавната хазна. За финансова самостоятелност е невъзможно да се говори в 19 от 28-те области, защото в бюджетите им собствените приходи са под 35%. София остава магнит за публични и частни инвестиции и привлича образованите хора. Новината е, че по петите на столицата е област Бургас, която се развива много бързо, а Варна, Пловдив и Стара Загора й &quot;дишат праха&quot;, показва проучването на ИПИ.</p>
<p>
	<strong>Брюксел предлага бежанците да искат убежище преди да стигнат ЕС</strong><br />
	<em>в. Сега</em></p>
<p>
	Бежанците трябва да могат да кандидатстват за убежище в ЕС, докато са извън територията на съюза, заяви еврокомисарят по миграцията Димитрис Аврамополус, цитиран от &quot;ИЮ Обзървър&quot;. За нас е важно да създадем правила за законна миграция, което значи, че хората, които искат убежище, ще бъдат в позиция да направят това в други страни, обясни комисарят и допълни, че сега се изработват планове за назначаване на имиграционни аташета в делегации в чужбина.</p>
<p>
	Възможността за кандидатстване за убежище в делегациите на ЕС в чужбина би спестила на имигрантите опасностите по пътя. Идеята е част от по-широките нови мерки на ЕС за миграцията, в които се включват трафикът на хора, даването на убежище, трудовата миграция и сигурността по външните граници.</p>
<p>
	<strong>100 общественици ще &quot;адвокатстват&quot; на царя за имотите му</strong><br />
	<em>в. Сега</em></p>
<p>
	Комитет от над 100 политици, общественици, интелектуалци и спортисти връща бившия премиер Симеон Сакскобургготски в политическо обращение, 6 години след като той се оттегли от НДСВ и политиката. Това стана след загубата на парламентарните избори през 2009 г. В комитета влизат бившите депутати от НДСВ Станимир Илчев и Минчо Спасов, историкът проф. Андрей Пантев, акад. Георги Марков, бившият министър на земеделието Мехмед Дикме, Аспарух Панов и др.</p>
<p>
	В Обръщение към българската общественост, разпространено до медиите вчера, те обявиха, че започват обществена дискусия за възможния бъдещ принос на Симеон Втори за развитието на съвременна България, както и за обективна оценка на фактите от миналото. А в понеделник комитетът започва подписка в подкрепа на царя.</p>
<p>
	<strong>Предлагат фирмите да дават ваучери за море</strong><br />
	<em>в. Стандарт</em></p>
<p>
	Фирмите да дават ваучери на служителите си, с които те да почиват безплатно. Това предлагат от Националния борд по туризъм. Идеята е ваучерите да са подобни на тези, които работодатели дават на служителите си за храна. Според бранша е резонно ваучерите за ваканции, с които да се плаща на рецепцията в хотела, да са на стойност 200-500 лв. Така бизнесът и държавата можело да подпомогнат туристическия сектор у нас и да му осигуряват работа. Вложените по този начин средства в родните хотели щели да се върнат като заети работни места. Върху ваучерите няма да се плащат данъци, а част от служителите ще получат шанс за ваканция, каквато иначе не могат да си позволят.</p>
<p>
	Бизнесът обаче не уточнява, че в този случай ваучерите за ваканции ще са част от заплатите на хората, защото фирмите едва ли ще отделят по 500 лв. повече за всеки свой служител годишно. Така хората вместо да харчат за каквото си искат заплатите, ще трябва да ги дават за почивка.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
