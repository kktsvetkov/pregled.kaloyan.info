

	<div class="art">
		<div id="article_text" class="s4" itemprop="articleBody">
			
			
			<p>
	<strong>България започва демарш срещу Гърция в ЕК</strong><br />
	<em>в-к Сега</em><br />
	<br />
	България ще предприеме демарш в Брюксел заради въведения от Гърция превантивен данък върху всички транзакции от гръцки към български фирми. Управляващите в южната ни съседка са решили да облагат авансово с 26% всички плащания от гръцки към български фирми заради твърде ниския корпоративен данък у нас и презумцията, че сделките могат да са фиктивни. Удържаните суми ще се възстановяват в тримесечен срок след извършване на проверка на сделката. Това е грубо ограничаване на принципа за свободно движение на стоки и капитали в ЕС и уврежда както интересите на българските фирми, така и тези на гръцките им партньори, категоричен е българският бизнес.</p>
<p>
	За новия данък се разбра в края на миналата седмица, когато премиерът Бойко Борисов бе принуден да опровергава твърдения в гръцки медии, че България на свой ред ще въведе наказателен данък за българите, летуващи в Гърция. Коментар по самото законодателно решение на гръцкия парламент тогава така и не бе даден. Самият закон все още не се прилага, защото тепърва ще се пише подзакановата уредба към него. Вчера се разбра, че решението ще засегне целия стокооборот с Гърция и може да доведе до трайно влошаване на икономическите отношения между двете страни.</p>
<p>
	&quot;Проблемът тръгва още през януари 2014 г., когато Гърция е решила да въведе допълнителен контрол върху сделки с офшорни компании и фирми, регистрирани в държави с ниски данъчни ставки. За твърде ниски се приемат данъци, при които разликата спрямо ставката в Гърция надхвърля 50%. По тази формула регистрираните в България, Ирландия и Кипър фирми са вкарани в един кюп с офшорките&quot;, обясни Менда Стоянова от ГЕРБ. През 2014 г. обаче данъкът от 26% се е налагал само върху доказано проблемни сделки. &quot;Сега данъкът се въвежда превантивно върху всички транзакции, тоест се приема, че фирмите са виновни до доказване на противното&quot;, обясни Стоянова.</p>
<p>
	Според бизнеса подобен подход е скандален и представлява дискриминация и нарушение на европейското право. От БСК изтъкват, че въвеждането на подобен &quot;превантивен&quot; налог нарушава основния принцип за свободно движение на хора и капитали и е недопустимо спрямо държави - членки на ЕС, с които Гърция е сключила споразумения за избягване на двойното данъчно облагане. БСК е категорично против и българските фирми и НАП да се товарят с предоставянето на доказателства за изрядност на сделките, за да бъде удържаният данък възстановен. &quot;От българските фирми и НАП ще се изискват да предоставят документи, с които да доказват, че компаниите разполагат с необходимата инфраструктура за извършването на съответните сделки. Това представлява огромна административна тежест&quot;, обясняват от БСК. Освен това бизнесът се съмнява, че при тези проверки критериите ще са неясни и гръцките данъчни власти ще могат да тълкуват субективно обстоятелствата по отделните сделки. Всичко това ще доведе до забавяне на процедурите и излизане извън сроковете за възстановяване на средствата, изтъкват от БСК. От там вече са изпратили протестна позиция до МФ и Европейската комисия.</p>
<p>
	И финансовото министерство, и министерство на външните работи вчера потвърдиха, че правителството работи по детайлна позиция, с която да оспори въвеждането на данъка. Вчера не станаха ясни детайли по съдържанието й. Според източници на &quot;Сега&quot; правителството ни вече е влязло в контакт и с Ирландия, които са поставени в същата ситуация. Демаршът на кабинета идва на фона на течащи преговори между Гърция и останалите членки на еврозоната за одобряване на допълнителна помощ за Атина, която ще изчерпа ресурсите си за покриване на текущи задължения още през април. По данни на икономическото министерство за 2013 г. стокообменът между България и Гърция е близо 3 млрд. евро.</p>
<p>
	<strong>БГ икономика по европейски</strong><br />
	<em>в-к Стандарт</em><br />
	<br />
	С общ план за развитие на индустрията излизат заедно над 70 крупни предприемачи в България и четирима министри. На 7 април най-влиятелният вестник &quot;Стандарт&quot; и най-авторитетната организация на бизнеса у нас - Конфедерацията на работодателите и индустриалците в България (КРИБ), събират на една маса собствениците и изпълнителните директори на водещи компании от всички производствени браншове с изпълнителната власт. Това е стартовата дискусия от първата по рода си кампания &quot;Да! На българската икономика&quot;. Голямата цел на всички партньори в нея е да се набележат конкретни мерки и управленски решения за растеж и стабилност на българската индустрия, да се подкрепи качественото и иновативно родно производство, както и да се подпомогне експортът с намирането на нови пазари.</p>
<p>
	Министрите на икономиката Божидар Лукарски, на земеделието Десислава Танева, на транспорта Ивайло Московски три часа ще представят стратегиите си пред бизнеса и ще отговарят на въпросите на наши и чужди компании, които създават българска продукция. За първи път ресорната изпълнителна власт ще чуе директно предложенията по браншове. На финала тежката дума кои от тях могат да бъдат подкрепени от държавата и в какви срокове, ще има финансист номер 1 Владислав Горанов, който също потвърди участие в престижния форум. В него ще се включат повечето председатели на агенции към четирите министерства, зам.-министри, ръководствата на основните браншови организации в индустрията.</p>
<p>
	Приемането на държавна стратегия за подкрепа на българската индустрия е голямата цел на кампанията &quot;Да! На българската икономика&quot;, казаха инициаторите Славка Бозукова, главен редактор на в. &quot;Стандарт&quot;, и Кирил Домусчиев, председател на КРИБ. Подкрепата е належаща, тъй като индустрията понася двоен удар - след финансовата криза и санкциите срещу Русия. Стабилността на отрасъла е определяща за растежа на икономиката. Инвестициите на индустриалците в България са и основна стъпка за намаляване на безработицата в страната и създаване на благоприятен климат за привличането на нови чужди капитали. Успешните политики, законодателни промени и управленски решения могат да бъдат направени само в пряк диалог между бизнеса и властта.</p>
<p>
	<strong>385 блока са подписали договори за саниране с банката за развитие</strong><br />
	<em>в-к Сега</em></p>
<p>
	385 блока вече са подписали договори за финансиране с Българската банка за развитие, с които ще се възползват от шумно рекламираното саниране с държавни пари. Още 81 панелки са подали заявления за финансиране и чакат да бъдат одобрени. Необходимите 1 млрд. лв. за националната програма обаче още не са осигурени. Банката ще ги изтегли като заем, за което ще получи държавни гаранции, както бе гласувано с държавния бюджет за тази година. След това хазната ще връща на банката средствата, но това ще стане от 2016 г.</p>
<p>
	За тази година от централния бюджет няма да бъде даден нито лев за санирането, стана ясно от обясненията на финансовия министър Владислав Горанов в Народното събрание. &quot;За погасяване на предоставеното от Българската банка за развитие целево финансиране ще се използва безвъзмездна финансова помощ от държавния бюджет. Разходите за безвъзмездна финансова помощ ще се предвиждат за следващите години по държавния бюджет&quot;, заяви витиевато Горанов. Както &quot;Сега&quot; писа, поне 2 правителства ще плащат цената на спорната идея за безплатно саниране на панелките. Разходите за реализиране на инициативата в размер на до 1 млрд. лв. ще бъдат разхвърляни във времето според възможностите на бюджета и ще се покриват 5-10 години.</p>
<p>
	Въпреки че не е подсигурена финансово, шумната офанзива на министри и депутати из градовете доведе до небивал интерес към санирането. Към 20 март според справката на регионалното министерство има подадени 652 заявления за интерес и финансова подкрепа. Регистрираните сдружения на собствениците, което е първата стъпка, са 1513.</p>
<p>
	В Стара Загора могат да се похвалят с първите шест тристранни договора за целево финансиране - между собствениците, общината и банката. В Старозагорска област са 73 сдружения на собствениците, а 12 блока вече са одобрени. В справката на банката за развитие се отличава Благоевград - над 20 са блоковете, които вече могат да се похвалят с договор за финансиране. Бургас също има десетина. Със сключен контракт са панелки както от големите градове, така и от малки - Брезник, Смядово, Димитровград, Мадан, Левски, Златоград, Аксаково, Карлово и др.</p>
<p>
	Предстои избирането на фирмите за санирането. Според регионалния министър Лиляна Павлова над 2500 малки и средни фирми от страната ще се включат.</p>
<p>
	Програмата за саниране на жилищни сгради, по която страната ни получи безвъзмездно по ОП &quot;Регионално развитие&quot; 50 млн. лв., засега е пълен провал. От също толкова шумния й старт през 2012 г., когато регионален министър бе отново Лиляна Павлова, досега са обновени всичко на всичко две сгради. Оттогава обаче се смениха четири правителства, а 13 млн. лв. потънаха в КТБ. Издадени са 4 разрешителни за строеж, а са сключени 102 договора за финансиране. Парите трябва да се усвоят до края на тази година, за да не ги загубим.</p>
<p>
	<strong>Незаконният добив достига 90 на сто</strong><br />
	<em>в-к Новинар</em><br />
	<br />
	Незаконният добив от строителни материали достига до 70-90 процента. Това обявиха от Българската минно-геоложка камара. По изчисления на експерти от бранша загубите за държавния и общинските бюджети от незаконно работещите субекти са за десетки милиони левове &ndash; от невнесени концесионни възнаграждения, ДДС, данъци, осигурителни вноски.<br />
	Щетите за природната среда от неконтролирания добив също са в огромни размери. В същото време законно работещите дружества от сектора не могат да реализират продукцията си поради дъмпинговите цени на нелегално добитата продукция, което също ощетява приходите за държавния бюджет, допълниха от бранша.</p>
<p>
	Проблемите в сектора бяха коментирани на работна среща с представители на отговорните институции и на бранша. Целта беше да бъдат обсъдени конкретни мерки за противодействие срещу незаконния добив и да се изготви стратегия за действие.</p>
<p>
	Участниците в срещата се обединиха около предложението на минно-геоложката камара да се създаде междуведомствена работна група, съставена от представители на всички ангажирани с проблема институции, която да предложи конкретни нормативни промени.</p>
<p>
	<strong>Министерство дава нов милион за допитване на чужди туристи</strong><br />
	<em>в-к Сега</em></p>
<p>
	Над 900 хил. лева ще бъдат похарчени за поредно допитване до българи и чужденци харесват ли България като туристическа дестинация. Ресорното министерство е пуснало пореден конкурс за изпълнител на подобен тип анкета, става ясно от регистъра на обществените поръчки. В случая финансирането е по програма &quot;Регионално развитие&quot; 2007-2013 г.</p>
<p>
	Анкетьори ще обикалят планини и плажове през различните сезони, за да интервюират отпускари - любители на еко, био, селски, религиозен и други видове алтернативен туризъм, понеже, както обясниха за в. &quot;Сега&quot; от Министерството на туризма, такова проучване е нужно, а не е правено от 2010 г. насам.</p>
<p>
	Освен това ще бъде направен цялостен анализ за туристическото търсене. Друг анализ пък трябва да проучи четири пазара с висок потенциал - Австрия, Израел, Италия и Китай, и да препоръча как България да стане магнит за повече екскурзианти и почиващи от тези държави.</p>
<p>
	Първите три пазара са сред топ 20 на генериращите пазари за българския туризъм, като не били изследвани в предходни проучвания, а Китай представлява особен интерес с оглед на бързите темпове, с които се развива този пазар&quot;, обясняват от ресорното ведомство, като напомнят, че Китай е на първо място в света по разходи за туризъм за 2014 г. Освен това китайците харесвали пътувания, различни от масовия туризъм, т.е. плажове и ски, а интересът им специално към България напоследък растял.</p>
<p>
	От министерството подчертаха, че проектът &quot;Проучване на чуждестранните посетители и на българските туристи в България и провеждане на 4 нови чуждестранни пазари&quot; е част от по-голям проект, чиято реализация е забавена с почти 2 години. Всички дейности по проекта трябва да бъдат приключени до края на 2015 г. иначе губим близо 2.2 млн. лв. европейско финансиране, твърдят от МТ. Министерството вече е реализирало първата част - Оценка на ефективността на националния туристически маркетинг. Стартирани са процедурите за избор на изпълнител за &quot;Анализ на териториалното развитие на туризма&quot;.</p>
<p>
	<strong>Изследват вкуса на българина в лаборатория</strong><br />
	<em>в-к Новинар</em></p>
<p>
	За първи път у нас екип от специалисти ще изследва вкуса на хората, за да може на рафта в магазина те да намират точно това, което им се яде и пие, разказаха от първата в България лаборатория за сензорен анализ на храни и напитки.&nbsp;&bdquo;Лабораторията следва примера на Белгия, Франция и Тунис, където това вече е практика от години и има за цел да изследва вкуса на хората, за да може да помогне на производители и търговци да задоволят максимално точно техните желания&ldquo;, обясни специалистът Кристина Петрова.<br />
	<br />
	Тя обясни, че ако една компания иска да пусне сладки покрай Коледа например, те трябва да имат коледен вкус, а задачата на анализа е да покаже какво точно разбират хората под коледен вкус.&nbsp;Така и двете страни са доволни &ndash; хората намират желания вкус, а производителят разработва купуван продукт&ldquo;, категорична е Петрова.</p>
<p>
	Хората възприемат храната с всички свои сетива, затова и анализът обхваща преценка на вкуса, формата, мириса, допира с храната или звука, който издава при консумация, уточниха специалистите от новата лаборатория. И допълниха, че това ще става с помощта на група хора, които ще дегустират дадена храна или напитка.&nbsp;&bdquo;Хората, които подбираме, могат да бъдат случайни, обучени или специалисти в зависимост от продукта&ldquo;, уточниха експертите.<br />
	<br />
	По думите им за целта дегустаторите ще влизат в 16 специални кабини, в които светлината, температурата и миризмата са специални, за да не влияят на преценката им. Там те ще пробват няколко предложения, които ще описват в кратка анкета на таблет.&nbsp;След като хората дадат мнението си, резултатът ще се обработва и ще става ясно дали дадено кексче например трябва да се направи по-сладко, по-голямо, ароматно или не.</p>
<p>
	<strong>Едва 11 на сто от висшистките правят бизнес</strong><br />
	<em>в-к Новинар</em><br />
	<br />
	Едва 11 на сто от жените, завършили висше образование, успяват да развият собствен бизнес. Това стана ясно на четвъртия Европейски форум за социално предприемачество, който се провежда в Пловдив и ще продължи до неделя.<br />
	<br />
	Многото семейни ангажименти, слабо развития сектор на услуги за отглеждане на деца и остарели предразсъдъци са основните причини, поради които жените у нас не рискуват да станат предприемачи, обясниха експертите.<br />
	<br />
	Според анализите все още у нас възможностите на жените да ръководят са силно подценени &ndash; едва една четвърт от членовете на управителните съвети и на ръководните бордове на предприятия и организации у нас са жени. Статистиката сочи, че 60% от завършващите средно образование у нас продължават в по-висока образователна степен.</p>
<p>
	<strong>Индийски фирми с интерес към нашите ИТ технологии</strong><br />
	<em>в-к Новинар</em><br />
	<br />
	Индийски компании искат да си сътрудничат с българския бизнес в областта на информационните технологии, производството, промишлеността, селското стопанство, туризма, енергетиката, хранително-вкусовата и фармацевтичната промишленост.&nbsp;Това обяви индийският посланик у нас Н. пр. Раджеш Кумар Сачдева при откриването на бизнес форум за насърчаване на търговията и инвестициите между България и Индия.<br />
	<br />
	Събитието се проведе в София и бе организирано от индийското посолство със съдействието на Българската търговско-промишлена палата (БТПП).&nbsp;Инициативата е част от поредица от събития в рамките на кампанията под наслов Make in India&rdquo;, предприета от индийското правителство през есента на 2014 г.<br />
	<br />
	От своя страна председателят на БТПП Цветан Симеонов подчерта, че това е само първото от поредицата събития през тази година, посветени на сътрудничеството с Индия.&nbsp;По време на форума две големи индийски компании - Tata Consultancy Services и Bharat Forge Limited, представиха своя опит и бизнес проекти в Индия и в Европа.<br />
	<br />
	<strong>Изявление на &quot;Булгартабак-Холдинг&quot; АД</strong><br />
	<em>в-к Стандарт</em></p>
<p>
	Настоящото изявление на ръководството на групата &bdquo;Булгартабак&quot; е провокирано от твърдения за &bdquo;неясна&quot; собственост на &quot;Булгартабак-Холдинг&quot; АД и внушения, че сме компания, която е част от икономика на тъмно и бизнес на тъмно /сутрешен блок на ТВ с национален ефир на излъчване/.</p>
<p>
	За пореден път заявяваме, че акционерната собственост в &bdquo;Булгартабак Холдинг&quot; е декларирана надлежно пред компетентните регулаторни органи. С оглед на това, всички внушения, свързващи &bdquo;Булгартабак&quot; с политически лица и/или твърдения за нередности в дейността на компанията, целят единствено да манипулират общественото мнение и да злепоставят доброто име и търговската репутация на &bdquo;Булгартабак Холдинг&quot;.</p>
<p>
	Ние сме компания, която стриктно спазва законодателството, не само в България, а в цял свят. &bdquo;Булгартабак Холдинг&quot; АД е едно от структуро определящите предприятия в България и една от водещите експортни компании в страната, която е добре позиционирана на световните пазари в няколко континента.</p>
<p>
	В този смисъл, няма да останем безучастни срещу опитите да бъде дискредитирано доброто име на едно търговско дружество с безупречен икономически и социален профил. Българската икономика се нуждае от подкрепа и развитие. Уронването на престижа на българските компании допринася само за дестабилизация на сектора. Заставаме до всяка една българска компания и когато има критика, нека бъде градивна и подкрепена с доказателства. Без български бизнес няма да има и българска държава!</p>

			<div style="display: block; clear: both; padding-top: 10px;"><i>По статията работи: <a href="znvygb:crgre.arlxbi@tznvy.pbz" id="worker_creator_email">Петър  Нейков</a></i></div>		</div>
	</div>

	<!-- Mobile payment branding -->
	
	
