

	<div class="art">
		<div id="article_text" class="s4" itemprop="articleBody">
			
			
			<p>
	<strong>Пенсионните фондове не са били допуснати до новия външен дълг</strong><br />
	<em>в. Капитал Daily</em></p>
<p>
	Нито една поръчка на пенсионните фондове не е била одобрена на аукциона за пласираната в края на миналата седмица тройна облигационна емисия на стойност 3.1 млрд. евро. Това е станало с устно разпореждане на финансовия министър Владислав Горанов до банките мениджъри на емисията, казаха източници на &quot;Капитал&quot; от консултантите по емисията. По закон министърът има това право, но това, което озадачава фондовете, е, че той не е посочил конкретен аргумент за решението си.</p>
<p>
	<strong>Военни и полицаи може да се осигуряват само в НОИ</strong><br />
	<em>в. Сега</em></p>
<p>
	Служителите от сектор &quot;Сигурност&quot;, родени след 1959 г., да се осигуряват само в НОИ, без да им се правят вноски към частните пенсионни фондове. Това е едно от предложенията на синдиката на МВР към вицепремиера Ивайло Калфин за пенсионната реформа. Освен това синдикатите се канят да внесат в съда текстовете от Кодекса за социално осигуряване, с които се задължават родените след 1959 г. служители на специалните ведомства да се осигуряват за втора пенсия. Текстовете са в сила от началото на пенсионната реформа.</p>
<p>
	Все още няма изчистен вариант на предложенията, които работна група с представителите на МВР и МО разработват. Не е обсъждан въпросът за въвеждане на минимална възраст за пенсия. &quot;Очакваме от социалното министерство да ни предложи варианти, които да обсъждаме&quot;, коментира пред &quot;Сега&quot; Валентин Попов от синдиката на МВР.</p>
<p>
	<strong>Новият център на София ще струва поне 32 млн. лв.</strong><br />
	<em>в. Сега</em></p>
<p>
	Първоначалните разчети за стойността на проектите за центъра на София показват, че реализацията им ще струва 32 млн. лв. Това обаче е индикативна стойност, защото все още текат обществени обсъждания и проектите може да претърпят промени. За реализация на идеите в първа зона - бул. &quot;Евлоги и Христо Георгиеви&quot; между Орлов мост и Моста на дружбата, са необходими 7 млн. лв. &quot;Това са първоначални разчети, но може да настъпят промени след обсъжданията&quot;, коментира пред &quot;Сега&quot; арх. Стефан Добрев. За първа зона най-спорно е решението за кръгово движение на бул. &quot;Евлоги и Христо Георгиеви&quot; и ул. &quot;Гурко&quot;. Граждани масово са против идеята, не харесват и намерението да се разшири булевардът с още една лента.</p>
<p>
	Втора и четвърта зона ще са доста по-скъпи. Тяхната индикативна стойност е 25 млн. лв. Втората зона обхваща ул. &quot;Граф Игнатиев&quot;, а четвъртата - площада около &quot;Александър Невски&quot;, Военния клуб и &quot;Кристал&quot;. За трета зона - част от &quot;Цар Освободител&quot;, &quot;Московска&quot; и др., има жалба в съда.</p>
<p>
	<strong>Бръмбарите изкарали 136 бона от наеми</strong><br />
	<em>в. Стандарт</em></p>
<p>
	6516 случая на подслушване чрез технически средства отчете Държавната агенция &quot;Технически операции&quot;. 5359 пък са случаите на проследяване - зрително и чрез използване на технически средства, където се установява движението на контролирани лица. Отделно от това в документа се вижда, че ДАТО е генерирала и собствени приходи в размер на 136 000 лв. Най-голям дял имат постъпленията от продажби на услуги, стоки и продукция и приходи от наеми на имущество. Агенцията е описала разходи в размер над 42 милиона лева. Междувременно ДАНС също публикуваха на сайта си отчета за финансовата 2014-та година. Агенцията е изхарчила над 112 милиона лева, предвидени в бюджета й. В документа пише още, че от страна на ДАНС са приложени 31 992 разузнавателни способи и методи. Експлоатирани са 2 593 СРС по общо 2 906 искания. Проучени са 95 705 лица и 966 сделки.</p>
<p>
	<strong>Падат разрешителните за превози до Сърбия</strong><br />
	<em>в. Стандарт</em></p>
<p>
	Падат разрешителните за превоз на товари до и през Сърбия. Това беше договорено на заседанията на Смесената българо-сръбска комисия по международен автомобилен транспорт, която се проведе на 19-20 март в София. Либерализирането на двустранните и транзитните товарни превози влиза в сила от 1 юни 2015 г.</p>
<p>
	Запазва се разрешителният режим само за превози на товари за и от трети страни, което е нормално с оглед защитата на местните пазари.</p>
<p>
	От 1 юни няма да се събират и никакви други пътни такси на реципрочна основа на териториите на двете страни за превозите на товари, освен стандартните тол такси, винетни такси и такси за конкретни пътни съоръжения.</p>
<p>
	<strong>Очакват наплив за производство на соя</strong><br />
	<em>в. Новинар</em></p>
<p>
	Наплив за производство на соя в България се очаква заради нововъведения по европейските програми. Интересът към културата се увеличава заради възможността за плащания от Брюксел за производството й. Това обяви председателят на Института за агростратегии и иновации Светлана Боянова.</p>
<p>
	&bdquo;Допреди няколко години соята беше в списъка на маслодайните култури, сега вече, поради новата протеинова стратегия на Европейския съюз, тя се смята за протеинова култура. Именно заради това тя е включена в тези отделни плащания. Тя е в списъка и ние така сме я нотифицирали към Брюксел, който ни е одобрил&rdquo;, обясни Боянова, цитирана от fermer.bg.</p>
<p>
	<strong>Древен Рим оживява край Троян</strong><br />
	<em>в. Новинар</em></p>
<p>
	Древен римски път и крепости ще възкръснат в Троян. По идея на кмета на общината Донка Михайлова ще бъде реализиран нов туристически проект &bdquo;Виа Траяна Балканика&rdquo;. Той ще включва пътуване по древен римски път, посещения на минерални извори, разглеждане на крепости и опознаване на природните красоти на Централния Балкан.</p>
<p>
	Главната цел на проекта е общината да се развива и утвърждава като конкурентна дестинация за целогодишен туризъм, като се използва пълноценно културно-историческият потенциал на региона.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
