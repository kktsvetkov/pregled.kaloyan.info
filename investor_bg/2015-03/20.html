

	<div class="art">
		<div id="article_text" class="s4" itemprop="articleBody">
			
			
			<p>
	<strong>Рекламата на еврофондовете погълна над 6 млн. лв. за 7 месеца</strong><br />
	<em>в. Сега</em></p>
<p>
	Рекламата на европейските фондове в българските радиа и телевизии е погълнала над 6 млн. лв., които също са дошли от ЕС. Това показват данни на правителството за изплатените от 6 август 2014 г. до 23 февруари т.г. средства по изпълнение на комуникационните планове на оперативните програми. Цифрата ще набъбне, след като приключат договорите, тъй като медиите все още не са получили пълните си суми. Заради специфика на българското законодателство електронните медии не се явяват на конкурс, за да кандидатстват за тези пари. Съответните министри ги раздават по свое усмотрение.</p>
<p>
	Практиката европарите да се концентрират главно у 2-3 радиа и 5-6 телевизии продължава, показва анализът на справката. Най-много пари са влезли в Нова ТВ - близо 1.274 млн. лв., като 420 хил. лв. са за рекламиране на програма &quot;Развитие на конкурентоспособността на икономиката&quot;, а 300 хил. лв. - на Програмата за развитие на селските райони. Следва я Би Ти Ви с 1.08 млн. лв. за рекламни клипове и репортажи. На техния фон държавната БНТ е значително по-скромна с 816 хил.лв.</p>
<p>
	<strong>65 млн. лв. от Брюксел са договорени за личен асистент</strong><br />
	<em>в. Сега</em></p>
<p>
	Финансирането на личните асистенти за хората с увреждания ще продължи с пари от ОП &quot;Развитие на човешките ресурси&quot; от април. До края на март са осигурени 13 млн. лв. от държавния бюджет за тази социална услуга. Вчера бяха одобрени и 65 млн. лв. по оперативната програма, с което личните асистенти ще продължат да работят и след изчерпването на националния ресурс. С парите от Брюксел ще се осигури личен асистент на около 12 хил. хора с увреждания, възрастни над 65 г., семейства на деца с увреждания и самотно живеещи тежко болни хора. Проектът ще продължи 13 месеца.</p>
<p>
	Вчера бяха договорени и 35 млн. лв. по схемата за &quot;Младежка заетост&quot;. С тези средства се очаква да се осигури стаж или обучение във фирма на поне 8000 безработни млади хора до 29 г. Над 7500 от местата ще са за работодатели извън столицата. Фирмите подаваха заявления за позиции по &quot;Младежка заетост&quot; още през септември, като имаше огромен интерес - над 16 000 заявки получиха бюрата по труда от фирми.</p>
<p>
	<strong>Гърци атакуват Неврокопския край преди Великден</strong><br />
	<em>в. Стандарт</em></p>
<p>
	Гърци от пограничните селища масово пазаруват в магазините в Неврокопския край преди Великден. Доста от търговците въртят добри обороти благодарение на комшиите ни от южната съседка.</p>
<p>
	&bdquo;Става въпрос за 30-40 километра в двете посоки. В замяна на това пълним торбите с различни храни. За Великден купуваме много дрехи, обувки и сувенири за подаръци на близките си. За нас това е най-големият празник. А при вас стоките са два пъти по-евтини в България&quot;, твърди Йоанис Константинидис, който живее в село до град Като Неврокопи. Все повече негови сънародници от региона идват в Гоце Делчев, за да пазаруват на по-ниски цени.</p>
<p>
	<strong>Фермите с нови служители с по-голям шанс за помощ за инвестиции</strong><br />
	<em>в. Новинар</em></p>
<p>
	Фермите, назначаващи нови служители, ще имат и по-голям шанс да получат помощ за инвестиции по мярката, за която ще се кандидатства от началото на април.</p>
<p>
	Колкото повече работни места осигуряват в стопанството си земеделските производители, кандидати по мярката, ще получават и повече точки при оценка на проектите си.</p>
<p>
	Това стана ясно след заседанието на Комитета по наблюдение на Програмата за развитие на селските райони.</p>
<p>
	<strong>Българите в чужбина няма да декларират издръжка</strong><br />
	<em>в. Новинар</em></p>
<p>
	Българите, кандидатстващи за пребиваване в чужбина, да не са задължени да декларират средства за издръжка.</p>
<p>
	Това предвижда новият председател на Агенцията за българите в чужбина Борис Вангелов.</p>
<p>
	Той обясни пред БНР, че в стария правилник на закона за чужденците е имало разпоредба, която е била в полза на сънародниците ни зад граница, но тя е отпаднала през 2004 г.</p>
<p>
	Новият член в правилника не облекчава нашите сънародници, кандидатстващи за пребиваване, и от тях се изисква да декларират средства за издръжка.</p>
<p>
	&rdquo;Едно от първите неща, с които ще се заема, е старата норма да бъде възстановена&quot;, изтъкна Вангелов.</p>
<p>
	<strong>40% от търсещите помилване никога нищо не са работили</strong><br />
	<em>в. Новинар</em></p>
<p>
	40% от търсещите помилване никога нищо не са работили, констатира анализ на Комисията по помилването при президента.</p>
<p>
	През 2014 г. трима граждани са помилвани частично, а на един наказанието е заменено с по-леко, се посочва в Годишния доклад за дейността на Комисията по помилването /КП/ при президента, съобщиха от прессекретариата на държавния глава. През третата година от работата си комисията е провела 29 заседания, на които се е произнесла по над 450 от общо 516 молби, подадени от 422 молители. 45 от молителите са подали молба за първи път, а останалите молби са подадени от или в полза на осъдени, чиито случай вече е разглеждан в миналото от Комисията по помилването.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
