

	<div class="art">
		<div id="article_text" class="s4" itemprop="articleBody">
			
			
			<p>
	<strong>Нов ред за телекомите в България</strong><br />
	<em>в. Капитал Daily</em></p>
<p>
	Потребителите да бъдат още по-защитени при сключването и най-вече при развалянето на договори с телекомуникационните компании, операторите да получават по-лесно и бързо разрешителни за изграждане, надстройки и ремонт на мрежите си, фирмите от различните комунални сфери да имат регулиран взаимен достъп до инфраструктурата си, а честотният спектър да бъде по-достъпен и споделян между телекомите. Това е предвидено да се случи в България до края на 2018 г., макар и с уговорката, че за момента е на етап &quot;намерение&quot;.</p>
<p>
	Всички тези ангажименти са на държавата и са поети в одобрената преди няколко дни от Министерския съвет актуализирана Секторна политика в областта на електронните съобщения за периода 2015-2018 г.</p>
<p>
	<strong>Цветан Василев е на път да си върне контрола над ТЦ-ИМЕ</strong><br />
	<em>в. Капитал Daily</em></p>
<p>
	Софийският апелативен съд (САС) отмени едно от най-противоречивите определения на отстранената съдия Румяна Ченалова, с което тя назначи временен синдик в чуждестранна компания. Става въпрос за предварителните обезпечителни мерки поискани от свързваното с депутата Делян Пеевски &quot;Сиболе сървсис инкорпорейтид България&quot; спрямо контролираното от банкера Цветан Василев &quot;Технологичен център - институт по микроелектроника (ТЦ-ИМЕ)&quot; и единия от основните му акционери - офшорката EFV International Financial Ventures (44%), регистрирана на Британските Вирджински острови.</p>
<p>
	Определението на съдия Ченалова бе постановено на 17 юни, дни преди затварянето на Корпоративна търговска банка, и с него ефективно беше отрязан достъпа (дори и физически) на Василев и неговата институция до ключово дружество в корпоративната му империя, през което се разпределяха парични потоци към различни негови бизнеси. Сред дъщерните дружества на ТЦ-ИМЕ са компании, които са сред големите акционери в стъкларските заводи &quot;Рубин&quot; - Плевен, и &quot;Сръбска фабрика за стъкло&quot; - Парачин, русенската корабостроителница, футболния клуб &quot;Ботев&quot; - Пловдив, и... БТК. Сега с определението на САС от 4 март временният синдик в ТЦ-ИМЕ е отстранен и това вероятно ще отприщи нова битка между лагерите на Пеевски и Василев за контрола над него.</p>
<p>
	<strong>Властта пак пробва да наложи цензура за политически коментари</strong><br />
	<em>в. Сега</em></p>
<p>
	И второто правителство на ГЕРБ ще направи опит да се ограничат критичните публикации срещу политици и партии. Министерството на правосъдието предлага в Наказателния кодекс (НК) да се запише като престъпление проповядването или подбуждането чрез медиите към дискриминация, насилие или омраза, основани на политическа принадлежност. Предвиденото наказание е затвор до четири години и глоба от 5 до 10 хил. лв. Проектът е качен за обществено обсъждане на сайта на министерството.</p>
<p>
	Сега съществуващият чл. 162 ал. 1 гласи: &quot;Който чрез слово, печат или други средства за масова информация, чрез електронни информационни системи или по друг начин проповядва или подбужда към дискриминация, насилие или омраза, основани на раса, народност или етническа принадлежност, се наказва с лишаване от свобода от една до четири години и с глоба от пет хиляди до десет хиляди лева, както и с обществено порицание&quot;. Министерството иска да се добави &quot;или политическа принадлежност&quot;. Така ще се даде възможност на прокуратурата да разследва всеки, който критикува политически субекти, както и медиите, в които се случва това.</p>
<p>
	<strong>Децата ще се ориентират професионално още от I клас</strong><br />
	<em>в. Сега</em></p>
<p>
	Кариерното консултиране на децата ще започва още от I клас. Това предвиждат текстове в проектозакона за училищно образование, внесени от ГЕРБ между първо и второ четене, съобщи шефът на образователната комисия в НС и вносител на проекта Милена Дамянова. Вчера тя и представители на форума на бизнес лидерите се срещнаха, за да обсъдят проектозакона и проблемите, които срещат мениджърите при наемането на млади специалисти.</p>
<p>
	&quot;Едно дете трябва да знае от ранна възраст достойнствата на различните професии&quot;, обясни Дамянова. Тя допълни, че подкрепя предложението на бизнеса децата да се срещат с успели личности в различните сфери, за да могат по-късно да направят своя избор. Според Дамянова кариерните консултанти трябва да работят в училището, за да е по-ефективна дейността им.</p>
<p>
	<strong>Търсят млади кадри като преди кризата</strong><br />
	<em>в. Стандарт</em></p>
<p>
	Интересът за наемане на млади хора от страна на бизнеса достигна нивата отпреди кризата. Това заяви Светлозар Петров, управител на JobTiger по време на &quot;Дни на кариерата&quot;. Рекорден брой фирми взеха участие във форума, организиран от сайта Job Tiger. През миналата година работодателите, които се включиха със свои щандове, бяха 112, а сега са 124.</p>
<p>
	Те са от всички сектори в икономиката, но преобладават фирмите от областите информационни технологии, телекомуникации, финанси, индустриалното производство, както и търговските вериги. Кметът на София Йорданка Фандъкова, която е символичен домакин на форума, който се проведе в НДК, отбеляза, че близо 6500 млади хора са посетили миналогодишното издание на &quot;Дни на кариерата&quot;, като всеки шести е започнал работа или стаж в някоя от фирмите, чийто щанд е посетил.</p>
<p>
	<strong>Обявиха поръчка за &quot;Южен поток&quot;</strong><br />
	<em>в. Стандарт</em></p>
<p>
	МРРБ обяви търг за възлагане на обществена поръчка за изготвяне на методика за определяне размера на обезщетението за учредяване на сервитут върху плажа &quot;Паша дере&quot; край Варна и да направи оценка на правото на строеж върху морското дъно. Това става ясно от публикация в сайта за обществени поръчки. Поръчката на стойност 66 хил. лв. е свързана с българския участък от морското трасе от газопровода &quot;Южен поток&quot;. Крайният срок за подаване на оферти е 9 април.</p>
<p>
	<strong>Хотелиери: Летният сезон ще е най-тежкият</strong><br />
	<em>в. Стандарт</em></p>
<p>
	Без държавна подкрепа губим сезон 2015. Това алармираха представители на туристическия бранш на кръгла маса във Варна за проблемите и предизвикателствата преди предстоящия летен сезон. На организирания от шефа на БХРА Благой Рагин форум присъстваха вицепремиерът и социален министър Ивайло Калфин, зам.-министърът на туризма Надя Маринова, зам.-министърът на регионалното развитие Иван Аспарухов.</p>
<p>
	Според родните туроператори България ще загуби в ожесточената ценова война с конкурентни дестинации като Турция, Египет, Гърция, Тунис. &quot;Браншът сърба попарата на политиците, имаме черзвичайна обстановка, която не се е случвала от 80-те години насам, трябва да усетим държавата&quot;, каза Ивелина Грозева от Съвета на директорите на &quot;Албена &quot;АД. Според нея подкрепата е да се накара ЕС да направи компенсации за България заради наложените санкции спрямо Русия и руския пазар.</p>
<p>
	<strong>Таксите във вузовете за инженерите може да отпаднат</strong><br />
	<em>в. Новинар</em></p>
<p>
	Студентите, които се обучават в инженерни и технологични специалности, може да бъдат освободени от плащане на университетски такси. Разработва се идеята приемът в тях да има специален статут, обяви просветният министър проф. Тодор Танев. &ldquo;Проблемът в България е, че имаме блестящи учени, но не се разработват ясно връзките между науката и технологията&quot;, подчерта той.</p>
<p>
	За да не се товарят студентите с плащане на такси, ще бъде направено преразпределение на средствата, които се влагат във висшето образование. Работи се и по възможността част от тези такси да бъдат покривани чрез еврофондовете, но това ще стане по друг транш за развиване на конкурентоспособността при младите хора.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
