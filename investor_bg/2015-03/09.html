

	<div class="art">
		<div id="article_text" class="s4" itemprop="articleBody">
			
			
			<p>
	<strong>Бизнесът на Starbucks в България става полски</strong><br />
	<em>в. Капитал Daily</em></p>
<p>
	Кафе веригата Starbucks в България ще има нов собственик, след като полската AmRest обяви, че придобива бизнеса в страната ни и Румъния. Досегашният държател на франчайз правата - гръцката Marinopoulos Coffee Company, продава двете компании за около 16 млн. евро. &quot;Окончателната цена ще бъде определена при завършване на транзакцията&quot;, се казва в съобщение на AmRest.</p>
<p>
	<strong>Парите намаляват, чиновниците &ndash; не</strong><br />
	<em>в. Сега</em></p>
<p>
	Нито едно министерство не е свило администрацията си след решението на парламента да намали с 10% бюджетите за заплати на чиновниците през 2015 г., показа проверка на &quot;Сега&quot;. Министрите имаха срок до края на февруари да променят устройствените си правилници и да съкратят персонал, ако в този си вид парите за заплати не им стигат. Липсата на подобни корекции е поредното доказателство за наличието на буфери в бюджетите на ведомствата, чийто точен размер не е публичен.</p>
<p>
	Орязването на разходите за персонал в бюджетната сфера бе сред основните акценти при приемането на бюджета за 2015 г. По това перо хазната ще изхарчи 3.5 млрд. лв. В мотивите към закона за бюджета се изтъква, че тези сметки са изготвени на базата на 10% съкращаване на разходите за персонал и това е свързано с анализ на административните структури и оптимизирането им. От по-ниските бюджети за заплати ще бъдат спестени 300 млн. лв., се твърди още там.</p>
<p>
	<strong>Брюксел иска ЕС да има своя армия</strong><br />
	<em>в. Сега</em></p>
<p>
	Председателят на ЕК Жан-Клод Юнкер призова да бъде създадена общоевропейска армия. В интервю за германския седмичник &quot;Велт ам Зонтаг&quot; шефът на ЕК заяви, че ако ЕС има свои собствени военни части, ще може да реагира на заплахи към страните членки на съюза и към съседните държави. Според Юнкер по този начин и Русия ще получи сигнал, че &quot;сериозно се отнасяме към отстояването на ценностите на ЕС&quot;.</p>
<p>
	Идеята, споделена от Жан-Клод Юнкер, има привърженици в Германия, писа в. &quot;Велт ам Зонтаг&quot;. Председателят на германската парламентарна комисия по външни работи Норберт Рьотген е на мнение, че европейските държави отпускат значително финансиране за поддържане на националните си армии, но въпреки това военните им възможности не са достатъчни, за да се противостоят на Русия. &quot;Имаме множество малки армии, които често правят едно и също, еднакви са ресурсите и въоръжението им&quot;, обяснява той. Според Рьотген армията като символ на държавността вече е анахронизъм, който трябва да бъде преодолян в интерес на европейската сигурност.</p>
<p>
	<strong>Обществените поръчки вече са за почти 10 млрд. лв. годишно</strong><br />
	<em>в. Сега</em></p>
<p>
	Министерства, общини и държавни предприятия вече създават работа за почти 10 милиарда лева годишно. Това е стойността на обществените поръчки, възложени през 2014 г. Сумата е наистина впечатляваща, като се има предвид, че през миналата година цялата българска икономика е произвела стоки и услуги за малко над 80 милиарда лева. Най-много договори за обществени поръчки са сключени в сектора &quot;Строителство и недвижими имоти&quot;. Това показва анализът на портала &quot;Бизнес монитор&quot; (www.bizmonitor.bg), който вече втора година следи обществените поръчки в България.</p>
<p>
	През 2014 г. у нас са възложени 12 661 обществени поръчки на стойност 9.693 млрд. лева. Това означава, че всеки месец средно са сключвани по над 1000 договора за доставки и дейности на стойност над 800 млн. лева.</p>
<p>
	<strong>Строителят длъжен да остави дома изряден</strong><br />
	<em>в. Стандарт</em></p>
<p>
	Искате да санирате дома си, но се притеснявате, че по стара българска традиция ще трябва да доремонтирате след майсторите? Тревогите ви са излишни. Фирмите, участващи в Националната програма за енергийна ефективност, ще имат задължението да оставят апартаментите във вида, в който са били преди старта на дейностите. Това ще е изрично условие за изпълнителите дори когато се налага конструктивно укрепване на сградата. Ако на блока са поставени рекламни билбордове, те ще се преместят за сметка на рекламодателите. Фирмите няма да развалят остъклените балкони, а само ще подменят дограмите им. След ремонта терасите трябва да изглеждат еднакво.</p>
<p>
	Интересът към Националната програма за саниране е огромен, става ясно месец, след като тя стартира. Собствениците на жилища от цялата страна успяха да сторят на пръв поглед невъзможното - да се сдружат със съседите си и да регистрират сдружения на етажната собственост. Въпреки опасенията се оказа, че в името на безплатното добруване, собствениците в над 1000 панелни или ЕПК блока са регистрирали като юридическо лице сдружение на етажната собственост.</p>
<p>
	<strong>700 баровци на круиз във Варна напролет</strong><br />
	<em>в. Стандарт</em></p>
<p>
	Круизният сезон във Варна стартира на 26 март. Тогава ще пусне котва първият пасажерски кораб &quot;Хамбург&quot; под флага на Бахамите, съобщи новият шефът на Морска гара кап. Александър Аврамов. До момента има 36 заявки за посещения на пасажерски кораби, колкото и миналата година, която беше рекордна. Тогава заради Украйна круизните компании насочиха повечето от корабите си, отклонени от Одеса, към българските пристанища.</p>
<p>
	Тази година тенденцията за брой посещения се запазва, но се очакват два пъти и половина туристи по-малко. Корабите ще са бутикови, с по-малък капацитет, но на борда им ще бъдат по-платежоспособни пасажери. Най-дългият &quot;Принсендам&quot; е 204 м и ще докара по 700 чужди богаташи в морската столица през април и в края на ноември. През есента морският лайнер &quot;Блек Уоч&quot; ще доведе 900 туристи.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
