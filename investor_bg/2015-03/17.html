

	<div class="art">
		<div id="article_text" class="s4" itemprop="articleBody">
			
			
			<p>
	<strong>Кой и как ще издирва имуществото на КТБ</strong></p>
<p>
	В. Сapital daily</p>
<p>
	Временният синдик на банка с отнет лиценз, но все още невлязла в процедура по несъстоятелност, както и Фондът за гарантиране на влоговете в България (ФГВБ) ще могат да предявяват искове пред съда &quot;за връщане на полученото имущество с произход от банката срещу всяко всяко трето лице&quot;. Това е една от ключовите нови разпоредби в Закона за банковата несъстоятелност, около които се оформи широк политически консенсус след изказаните през миналата седмица притеснения на премиера Бойко Борисов и финансовия министър Владислав Горанов, че активите на Корпоративна търговска банка (КТБ) се разграбват, докато тече обжалването на отнетия й лиценз от БНБ.</p>
<p>
	Според версия на законопроекта, с която &quot;Капитал&quot; разполага, се предвижда доста широко разбиране на това какво е с произход от банката, като се въвежда специална дефиниция: &quot;всяко първоначално предоставяне от банката на парични средства и/или имуществени права на неин длъжник, които в същия или в променен вид са достигнали до патримониума на всяко трето лице независимо от броя на междинни прехвърляния и правната им форма&quot;. Така чрез новите текстове, които се очакваше да бъдат внесени в парламента в понеделник, да бъдат разгледани на второ четене от бюджетна комисия във вторник и приети окончателно през седмицата, теоретично се дават широки правомощия на временните синдици за отменителни искове, както за обезпечаване на бъдещи такива.</p>
<p>
	<strong>Страната ни може да получи допълнителни 300 млн. eвро</strong></p>
<p>
	В. Стандарт</p>
<p>
	Има надежда страната ни да получи допълнително по новата оперативна програма &quot;Околна среда&quot; 300 млн. евро, което е 25 % от общия ресурс на програмата за планов период 2014-2020. Това съобщи кметът на Добрич Детелина Николова, която в края на миналата седмица участва във форум за енергийна ефективност в столицата.</p>
<p>
	Николова поясни, че средствата, ако бъдат одобрени от Европа, ще бъдат насочени за водния сектор, като в рамките на дискусия, зам.-министърът от МРРБ Николай Нанков е съобщил, че се водят преговори нереализираните в стария програмен периoд проекти за водни цикли на Добрич, Пловдив, Асеновград, Смолян и Плевен да са първите, които ще бъдат реализирани през новия програмен период.</p>
<p>
	<strong>И МВФ настоя за по-бързо свиване на дефицита по бюджета</strong></p>
<p>
	в. Сега</p>
<p>
	След острите дебати за размера на планирания външен дълг правителството получи нова серия от критики за средносрочната си програма, този път от МВФ. Експертите на фонда не считат за достатъчно амбициозни плановете на кабинета за свиване на дефицита и препоръчват България да предприеме по-сериозни стъпки за балансиране на бюджета. МВФ предупреждава управляващото мнозинство да не се изкушава да прави извънредни разходи при евентуално преизпълнение на приходите и препоръчва тези суми да бъдат спестени.</p>
<p>
	Това са заключенията на приключилата миналата седмица редовна годишна мисия на МВФ у нас. Основен акцент в тазгодишния преглед бе състоянието на банковия сектор след отнемането на лиценза на КТБ, но МВФ вижда проблеми и в управлението на публичните финанси.</p>
<p>
	<strong>3/4 от българите одобряват политиката спрямо Русия</strong></p>
<p>
	в. Сега</p>
<p>
	Преобладаващата част от българите остават емоционално привързани към Русия, въпреки анексирането на Крим и кризата в Украйна, но не вярват, че страната може да им предостави по-сигурни гаранции за сигурност от членството в ЕС и НАТО, показа проучване на &quot;Алфа Рисърч&quot;.</p>
<p>
	Изследването отчита огромен процент на подкрепа на българската външна политика спрямо Русия. Според 76.4% от анкетираните България води &quot;умерена и балансирана политика като член на ЕС и НАТО&quot;, 13% нареждат страната ни сред &quot;ястребите&quot;, други 10.7% считат, че България е прекалено предана на Русия. Според данните 61% от българите имат положително отношение към Русия, независимо от събитията през последната година, а 7% от тях дори й симпатизират още повече. Същият е и процентът на сънародниците ни, които са против налагането на нови санкции срещу Москва срещу 39% подкрепящи.</p>
<p>
	<strong>София въвежда електронни фактури за парно</strong></p>
<p>
	в. Сега</p>
<p>
	Електронни фактури за парно и топла вода могат да заявяват от вчера абонатите на столичната топлофикация, съобщиха от там. Заявлението може да се изтегли от http://www.toplo.bg и попълнено, да се изпрати на e-faktura@toplo.bg. Има възможност да се внесе и в деловодството на дружеството на ул. &quot;Ястребец&quot;.</p>
<p>
	На сайта са качени и сметките за февруари, но проверка може да се направи и на касите. Според новите правила в нормативната уредба през този отоплителен сезон &quot;Топлофикация София&quot; изчислява парното на базата на реалната консумация във всеки отделен имот, отчетен в предходния отоплителен сезон. Базата е окончателната изравнителна сметка за периода 1.05.2013-30.04.2014 г. Така се избягват пиковите сметки през декември, януари и февруари въпреки студеното време, обясниха от дружеството. Изчислява се средното количество топлинна енергия за месеца през миналия отоплителен сезон, изразходвано от клиента за 1 ден. За да се получи месечната сметка, то се умножава съответно по броя на дните с отопление за изминалия месец и по действащата към момента цена. Когато клиентите не са ползвали услугата заради авария, тези дни не се включват в сметката.</p>
<p>
	<strong>Великденското агне идва от фермата за 6 лв. килото</strong></p>
<p>
	В. Новинар</p>
<p>
	Великденското агне идва на празничната трапеза директно от фермата за 6 лв. килограм за живо тегло, показа проучване на &bdquo;Новинар&rdquo; сред животновъди.&nbsp;Фермерите спазаряват отсега цената с мераклии да хапнат прясна мръвка за празника. В магазините все още не са определили точните цени, на които ще продават месото, но се очаква те да са около 13-14 лв., споделиха търговци. &bdquo;Възможно е цената да се вдигне, всичко зависи от търсенето&rdquo;, допълниха от месарница в София. Драстично поскъпване спрямо миналата година не се очаква и при козунаците. &bdquo;Ще запазим миналогодишните цени, като поръчката за пресен великденски сладкиш трябва да се направи 3-4 дни по-рано&rdquo;, обясниха от столична пекарна.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Маринова</a></i></div>		</div>
	</div>

	<!-- Mobile payment branding -->
	
	
