

	<div class="art">
		<div id="article_text" class="s4" itemprop="articleBody">
			
			
			<p>
	<strong>&quot;Булгартабак холдинг&quot; е изкупил обратно дял в Lafka</strong><br />
	<em>в. Капитал Daily</em></p>
<p>
	След като преди година &quot;Булгартабак холдинг&quot; обяви, че е продал дъщерното си дружество &quot;Табак маркет&quot; на външна за групата компания, в края на миналата година производителят на цигари е изкупил обратно малък дял от дружеството, което развива веригата Lafka. Това е видно от бележките към консолидирания финансов отчет на холдинга за 2014 г., подаден преди дни до борсата. Както продажбата, така и обратната покупка става при напълно непрозрачни условия за миноритарните инвеститори и регулатора. Не е обявено нито кой е мажоритарният собственик на веригата, нито защо се е наложило частичното обратно изкупуване и на каква цена са сделките. Казусът е важен, защото &quot;Булгартабак&quot; е второто най-голямо публично дружество на борсата. Откакто то е под контрола на депутата от ДПС Делян Пеевски (по думите на предишния му партньор Цветан Василев), спазването на законовите правила на капиталовия пазар е по-скоро изключение.</p>
<p>
	<strong>Изненадващо спрян лиценз изправи &bdquo;Дунарит&ldquo; пред фалит</strong><br />
	<em>в. Сега</em></p>
<p>
	Един от работещите и печеливши военни заводи у нас - &quot;Дунарит&quot;, е изправен пред фалит заради изненадващо и странно решение на Междуведомствения съвет по отбранителна индустрия и сигурност на доставките към МС. В края на миналата седмица съветът е спрял временно лиценза на завода, с което на практика е блокирал работата му по вече сключени договори, научи &quot;Сега&quot; от източници от МС. Решението е било взето, въпреки че не фигурира като точка в дневния ред на заседанието от 25 февруари. Реално това поставя под въпрос редица договори, които в момента компанията изпълнява. Предприятието работи по стандартите на НАТО и изнася продукция за Европа, Азия и Африка. Без работа може да останат над 600 души.</p>
<p>
	<strong>&quot;Софарма&quot; ще доставя ваксината срещу син език по животните</strong><br />
	<em>в. Сега</em></p>
<p>
	Пазеният половин месец в тайна доставчик на ваксината срещу син език по животните е вече ясен - това е фармацевтичната компания &quot;Софарма&quot;. На 17 февруари т. г. тя е сключила договор с Българската агенция по безопасност на храните (БАБХ). Това съобщи вчера шефът на агенцията проф. Пламен Моллов. Ваксината е произведена от френската фирма &quot;Мериал&quot;, вече е в България и до дни ще започне масовата ваксинация.</p>
<p>
	Сагата около избора на доставчик се точи от месеци. Първата обявена от БАБХ обществена поръчка бе прекратена с мотива, че нито една от поканените фирми не може да я достави до 10 март т. г. При втората поръчка бе избрана процедурата &quot;договаряне без обявление&quot; заради липсата на време за ваксинацията. Самото й обявяване, изборът на &quot;Софарма&quot; и сключването на договор стана за 2 дни. Проф. Пламен Моллов коментира, че тази процедура е била избрана, за да се гарантира националният интерес.</p>
<p>
	<strong>Кметове си искат минералната вода</strong><br />
	<em>в. Стандарт</em></p>
<p>
	Кметове искат държавата да им даде да стопанисват драгоценната минерална вода около Костенец. Баните в Момин проход и селата Костенец и Пчелин, строени преди по-малко от век от местните, са оставени да се рушат безконтролно и са затворени. В Пчелин и Костенец това е станало пред 7-8 години, като около сградите се чуват единствено помпите, които подават минерална вода към частни имоти. Последна врати хлопнала къпалнята на Момин проход, град станал легендарен с магическата лековита вода, която лекува почти всички болести на земята.</p>
<p>
	<strong>ЦРУ: Населението на България е под 7 млн. души</strong><br />
	<em>в. Новинар</em></p>
<p>
	Централното разузнавателно управление на САЩ (ЦРУ) разби на пух и прах статистиките на НСИ.</p>
<p>
	Американското разузнаване разкрива, че показателите за демографското състояние на българското население са изключително влошени. Според данните на ЦРУ в България живеят едва 6 924 716 души, което е с около четвърт милион по-малко от официалната българска статистика към 31 декември 2013 г., според която у нас живеят 7 245 677 души. Информацията бе изнесена в секцията The World Factbook на сайта на разузнавателното управление.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
