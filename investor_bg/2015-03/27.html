

	<div class="art">
		<div id="article_text" class="s4" itemprop="articleBody">
			
			
			<p>
	<strong>Варненският мол Galleria може да стане болница</strong></p>
<p>
	В. Капитал Daily</p>
<p>
	Полската Globe Trade Center (GTC), която има два работещи мола в България, обяви че преговаря за продажба на един от двата си недостроени обекта. По информация на &quot;Капитал Daily&quot; от два независими източника подготвяната сделка е за търговския център във Варна, който е построен, но не е открит. Най-любопитният детайл е, че ако продажбата се случи, вместо мол там ще има болница. Като водещ преговорите кандидат-купувач се сочи Петър Дудоленски, а като бъдещ наемател при успешна сделка - &quot;Сити клиник&quot;.</p>
<p>
	Основен собственик на варненския мол е полската компания. Българските съдружници на инвеститора в проекта са Тони и Красимир Икономови. Братята са познати като собственици на козметичната фирма &quot;Фреш ъп&quot;. Българското дружество - собственик на мола, е &quot;Галерия Варна&quot;, а управителите му са Тони Икономов, Йовав Карми и Дани Берковичи. Фирмата е собственост на регистрираната в Австрия &quot;Галерия Икономов&quot;. Имотът е заложен в ПИБ и унгарските банки МКБ банк ЗРТ и OТП банк Нирт срещу заем от 125.7 млн. лв., сочи справка в Имотния регистър. Според вписани залози пък дългът е малко под 50 млн. евро. Последният отчет на дружеството е от 2013 г. и според него задълженията към финансови предприятия са 45 млн. лв., а към предприятия от групата - 110 млн. лв. За инвеститора обектът не носи приходи, затова сделката изглежда бързо решение.</p>
<p>
	<strong>ЕС иска да забрани геоблокирането</strong></p>
<p>
	В. Капитал Daily</p>
<p>
	Европейската комисия иска да забрани геоблокирането, съобщи EUObserver. Подобна стъпка би направила нелегално доставчиците на интернет услуги да ограничават достъпа до тях на базата на местоположението на потребителя. Единният европейски пазар и геоблокирането &quot;не могат да съществуват заедно&quot;, каза в сряда еврокомисарят за единния дигитален пазар Андрус Ансип.</p>
<p>
	Техническите ограничения, които налагат компаниите, за да не позволяват на потребители от друга географска локация да използват услугите им, се нарича геоблокиране. Това означава, че някои услуги и продукти, които се купуват онлайн, като например филми и телевизионни сериали, могат да се гледат само на територията на страната, от която са закупени. Практиката е популярна, защото отменя необходимостта компаниите да купуват авторски права или лицензи за излъчване в други страни. Също така целта на геоблокинга е често да се отклонят онлайн потребителите към местни уебсайтове, които предлагат услуги на различна цена.</p>
<p>
	<strong>Лихвите по жилищните заеми паднаха под 6%</strong></p>
<p>
	В. Сега</p>
<p>
	За последната една година лихвите по жилищни кредити в евро са паднали с повече от процент до 6.30 на сто. Лихвите по левовите ипотечни заеми също спадат до 6.21 на сто. Това сочат последните данни на БНБ, оповестени вчера. На пазара обаче вече има оферти за ипотечни кредити с лихви и под 6%. Някои трезори предлагат заеми при нива около 5.3% и 5.5%, коментира пред &quot;Сега&quot; изпълнителният директор на КредитЦентър Тихомир Тошев. Репортерска проверка показа, че в момента има промоции за жилищен кредит с годишен процент на разходите (лихва плюс такси) също под 6%. От условията става ясно, че разходите падат толкова, ако клиентите решат да платят застраховката по заема наведнъж, а тя не се включва в месечните разходи.</p>
<p>
	<strong>Бизнесът отново лобира за 10% ДДС върху храните</strong></p>
<p>
	В. Сега</p>
<p>
	Намаляване на ДДС за хранителните продукти до 10% и спешно приемане на нов закон за храните. За това настояха за пореден път фирмите от хранително-вкусовата промишленост на заседание на земеделската комисия. &quot;Крайно време е да помислим за диференцирана данъчна ставка за храните, както е в повечето държави в ЕС, защото у нас 60% от храните са в сивия сектор&quot;, каза шефът на Асоциацията на млекопреработвателите Димитър Зоров. По думите му намалението може да се въведе пилотно за 6 месеца, за да се види, че бюджетът няма да пострада, а ще има допълнителни приходи. &quot;От 5 милиона хляба, които се продават дневно, 2 милиона не могат да се проследят изобщо. Това прави към 1 милион евро. Ако намалим ставката за храните, тези пари ще влязат в бюджета&quot;, посочи и Мариана Кукушева от Съюза на сладкарите и хлебарите.<br />
	Шефът на земеделската комисия Румен Христов пое ангажимент да поиска съвместно заседание с бюджетната комисия, където въпросът да се разгледа сериозно. &quot;Ще ни трябват обаче точни разчети, защото не можем да рискуваме да продъним бюджета. Мен ако питате, по-добре е да намалим ДДС от 20 на 18%&quot;, коментира той.</p>
<p>
	<strong>Кметът на Банско спира хаоса с презастрояването</strong></p>
<p>
	В. Стандарт</p>
<p>
	Кметът на община Банско Георги Икономов смело &quot;бръкна в раната&quot;, свързана с презастрояването в града и с безразборното вдигане на сгради в населеното място. С пълна сила върви изготвянето на Общ устройствен план, който да регулира процесите на урбанизация, така че те да отговарят както на качеството на градската среда, така и на инвестиционните очаквания.</p>
<p>
	Старият план от 1990 г. е изключително остарял и не отговаря на съвременните условия, настъпили в резултат на бурното застрояване на Банско. Резултатът от този хаос са липса на улична регулация в новите зони в града, липса на зелени площи, липса на места за паркиране, затруднено придвижване по улиците на пешеходци и МПС. Затова в края на ноември 2013 г., по предложение на кмета Георги Икономов, общинският съвет одобри в землището на града следните селищни образувания - &quot;Гуровица&quot;, &quot;Свети Иван&quot;, &quot;Грамадето&quot;, &quot;Кошерината&quot;, &quot;Карантията&quot;, &quot;Средореко&quot;, &quot;Асаница&quot; и &quot;Герачини улици&quot;. Така бе направена още една крачка към преодоляването на проблема с градоустройството в курортния град.</p>
<p>
	<strong>19 млрд. лв. влагат в земеделието до 2020 г.</strong></p>
<p>
	В. Стандарт</p>
<p>
	19 млрд. лв. инвестиции могат да влязат в сектор &quot;Земеделие&quot; до 2020 г. при добра усвояемост на средствата от ЕС. Това заяви вчера изпълнителният директор на Държавен фонд &quot;Земеделие&quot; Румен Порожанов по време на националната конференция &quot;Селско стопанство - модерно производство, устойчиви резултати, възможности за финансиране&quot;, организирана от списание &quot;Мениджър&quot;. По думите му в родното земеделие могат да се инвестират 17 млрд. лв., а други 2 млрд. лв. ще дойдат от допустими държавни помощи и доплащания.</p>
<p>
	От Министерство на земеделието ще осигурят целенасочена подкрепа към приоритетните сектори - плодове и зеленчуци, животновъдство и етерично-маслени култури, посочи Владислав Цветанов, началник отдел към Дирекция &quot;Развитие на селските райони&quot; в МЗХ.</p>
<p>
	По думите му с новата Програма за развитие на селските райони за първи път има целенасочена подкрепа за малките стопанства. Сред схемите за подпомагане на земеделските стопани са и &quot;зелените&quot; плащания, с които се цели опазване на биоразнообразието, борбата с климатичните промени и опазването на околната среда. &quot;Зелените изисквания обаче са задължителни и трябва да се спазват за цялата територия на стопанството, независимо дали се търси подкрепа или не&quot;, уточни Снежана Благоева, шеф на дирекция &quot;Директни плащания&quot;.</p>
<p>
	<strong>Биг брадър ще следи как се зареждат влаковете</strong></p>
<p>
	В. Новинар</p>
<p>
	До края на април всеки товарен локомотив на Българските държавни железници (БДЖ) ще се зарежда под зоркото око на Биг брадър, съобщи управителят на &bdquo;БДЖ - Товарни превози&rdquo; инж. Любомир Илиев. Повод за мерките са постоянните кражби на гориво от влаковете.&nbsp;&bdquo;От 10 пункта, в които се зареждат локомотивите, имаме видеонаблюдение в 5 от тях. До средата на април ще имаме във всички&rdquo;, категоричен е той. По думите му с новите камери, заедно с 52-те GPS устройства, които вече работят във влаковете, ще се засили контролът над персонала.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
