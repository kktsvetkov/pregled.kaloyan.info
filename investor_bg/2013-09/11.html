

	<div class="art">
		<div id="article_text" class="s4">
			
			
			<p>
	<strong>OMV обяви голям конкурс за нови дилъри</strong></p>
<p>
	<em>в. Капитал Daily</em></p>
<p>
	&quot;ОМВ България&quot; стартира конкурс за набиране на нови дилъри за голям брой от своите бензиностанции. Обявата може да бъде видяна в някои от ежедневниците, като партньори се търсят за почти всички области на страната. Веригата работи на дилърски принцип за всички свои обекти - 88 на брой. Схемата е следната: намира се партньор, който управлява дадена бензиностанция, собственост на веригата, срещу което получава възнаграждение - най-често комбинация от фиксирано и плаващо. &quot;ОМВ България&quot; е сред компаниите, които не използват франчайзинга, където чужд обект работи под марката на веригата срещу заплащане.&nbsp;</p>
<p>
	&quot;Набирането на потенциални кандидати за партньори на &quot;ОМВ България&quot; е регулярна практика. Провеждат се интервюта с потенциалните кандидати, обновява се базата данни на компанията и така някои от желаещите кандидати, отговарящи на изискванията на компанията, могат да станат партньори на &quot;ОМВ България&quot;, коментираха от веригата.</p>
<p>
	<strong>ДПС отново иска агенция за държавните земи</strong></p>
<p>
	<em>в. Капитал Daily</em></p>
<p>
	Да се създаде нова структура за управление на държавната земеделска земя. Това е поредната идея на настоящите управляващи, родена от кабинетите &quot;Сакскобургготски&quot; и &quot;Станишев&quot;, която се рестартира. Най-вероятно това ще е агенция, но е бил обсъждан и вариант да е държавно дружество. Структурата ще отдава под аренда държавни парцели, ще купува и продава земи, а в най-крайния вариант - ще обработва сама площи и ще взима евросубсидии. От земеделското министерство потвърдиха, че е започнала работа по проект за нова структура, но съобщиха, че цялостната й концепция ще бъде представена на по-късен етап.</p>
<p>
	<strong>Комисар Нели Крус се готви да поиска безплатни входящи повиквания в ЕС</strong></p>
<p>
	<em>в. Капитал Daily</em></p>
<p>
	В последния момент преди да бъдат обявени предложенията на Европейската комисия за реформа в регулациите на телеком пазара в ЕС, ресорният комисар Нели Крус даде публичност на малка част от тях. Дали всички идеи ще станат факт, за момента не е ясно, но в пакета има и галещи ухото на потребителя новини. Те пак касаят роуминга. Този път замисълът е от 2014 г. входящите повиквания в роуминг в рамките на Евросъюза да станат безплатни за абонатите, пише специализираното издание Telecompaper.</p>
<p>
	Датата, която иначе е символ на разруха заради атентатите в САЩ, със сигурност ще бъде запомнена занапред и в сектора на телекомуникациите. На нея комисарят по цифровите въпроси Нели Крус ще обяви целия пакет промени, които ЕК предлага да бъдат направени в регулациите на телеком пазара. После, за да станат факт, новите правила ще трябва да бъдат приети и от европарламента и Съвета на евросъюза, така че за момента не може да се прогнозира кога точно те ще влязат в сила и дали ще бъдат одобрени изцяло.</p>
<p>
	<strong>Стартираха ремонта на втория виадукт на АМ &quot;Тракия&quot;</strong></p>
<p>
	<em>в. Стандарт</em></p>
<p>
	Ремонтът на втория виадукт на магистрала &quot;Тракия&quot; при село Церево на 67-ия километър започва днес. Това съобщиха от агенция &quot;Пътна инфраструктура&quot; (АПИ).&nbsp;В посока от Пловдив към София движението ще се извършва в две ленти на движение, а от София към Пловдив - в една лента. През първите два дни от ремонтните дейности ще се правят геодезически замервания, за да се прецени поведението на конструкцията при промененото натоварване.</p>
<p>
	<strong>Развързват ръцете на фирмите при бартер</strong></p>
<p>
	<em>в. Стандарт</em></p>
<p>
	Държавата ще развърже ръцете на фирмите при бартерни сделки. Това ще стане с промени в Закона за ДДС, подготвени от Министерството на финансите. Текстът предвижда данъчната основа, върху която се плаща ДДС при бартерни сделки, да бъде определяна спрямо разходите за предоставяне на услугите или изработване на стоките, които се разменят.</p>
<p>
	Според настоящия закон ДДС се плаща върху пазарната цена на стоките или услугите, предмет на сделката. Тази промяна ще даде шанс на фирмите да намаляват плащаното ДДС при бартери. Ще се облага само себестойността на разменяните стоки и услуги, а не цялата им пазарна стойност. Все пак, предвиден е и вариант, в който фирмите участници в сделката не могат да определят размера на разхода за получаване на разменяната стока. Тогава отново ДДС ще се плаща върху пазарната цена на стоките или услугите, предмет на бартера.</p>
<p>
	<strong>Казваме на митницата, преди да обявим фалит</strong></p>
<p>
	<em>в. Стандарт</em></p>
<p>
	Фирмите ще трябва да казват на митницата, ако са изправени пред фалит. Това гласят промени в Закона за акцизите и данъчните складове, които са подготвени от Министерството на финансите. Шефът на дружеството или негов кредитор ще трябва да уведомява митницата по регистрация на фирмата, преди да внесат в съда молба за обявяването й в несъстоятелност. Същото ще трябва да се прави преди прекратяване на фирма или прехвърляне на цяло предприятие. Промените се правят, за да се прекрати практиката фирми с дългове към хазната да се прехвърлят на клошари без никакво имущество. За да се прекрати тази практика, беше въведено изискване при искане за обявяване във фалит и прехвърляне на фирма да се уведомяват данъчните. С предлаганите промени ще трябва да се уведомяват и митничарите.</p>
<p>
	<strong>Отказваме договора за ипотека до седмица</strong></p>
<p>
	<em>в. Стандарт</em></p>
<p>
	Задължителен 7-дневен срок за размисъл ще имат потребителите в ЕС, преди да сключат договор за ипотечен кредит с банка. Освен това в рамките на седмица след подписването на контракта клиентите ще могат да се отказват от него. Това предвижда директива на ЕС, която има за цел да защити потребителите на жилищни кредити. Мерките получиха предварително одобрение от Европейския парламент, но окончателното гласуване на директивата ще се състои, след като стане ясно дали законодателството ще се прилага правилно от държавите членки на ЕС.</p>
<p>
	<strong>Данъкът върху транзакциите бил незаконен</strong></p>
<p>
	<em>в. Новинар</em></p>
<p>
	Въвеждането на данък върху финансовите транзакции в Европейския съюз е незаконно. Това твърдят юристите на ЕС в документ от 14 страници. По план налогът трябва да влезе в сила от началото на 2014 г. Според правните служби на държавите членки обаче данъкът върху транзакциите превишава юрисдикцията на страните за облагане с данъци в рамките на международното обичайно право.</p>
<p>
	Освен това планът не е съвместим с договора на ЕС, защото нарушава данъчните компетенции от държави членки, които не участват в него, се посочва в документа. Според него данък върху транзакциите само в някои държави членки ще бъде дискриминационен и вероятно ще доведе до изкривяване на конкуренцията в ущърб на неучастващите страни.</p>
<p>
	<strong>Издигат мега свинекомплекс в Добричко</strong></p>
<p>
	<em>в. Новинар</em></p>
<p>
	Огромен свинекомплекс и фуражен цех ще бъдат изградени в село Дъбовик, община Генерал Тошево. Инвестицията е в размер на над 25 милиона лева и е изцяло българска. Комплексът ще се простира на площ от 55 дка в южния край на добруджанското село.</p>
<p>
	Той ще има капацитет за отглеждането на 35 000 прасета от месодайна порода. В момента се довършва строителството на административната сграда към бъдещия комплекс и фуражния цех, който ще има потенциал да обслужва както свинефермата, така и всички, които се занимават с животновъдство в тази част на България.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
