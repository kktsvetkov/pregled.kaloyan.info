

	<div class="art">
		<div id="article_text" class="s4">
			
			
			<p>
	<strong>3TS ще инвестира още 103 млн. евро в региона и България</strong></p>
<p>
	<em>в. Капитал Daily</em></p>
<p>
	Ако сте технологична компания, която е в така наречената фаза на растеж, за вас има добри новини на хоризонта. Още 103 млн. евро рисков капитал се насочват към компании в Централна и Източна Европа. 3TS Capital Partners e готов с четвъртия си фонд за дялови инвестиции - TCEE Фонд III. Така общата сума, която управлява компанията, набъбва до 300 млн. евро, съобщиха от 3TS миналата седмица.</p>
<p>
	Новият фонд ще се фокусира върху динамично развиващи се компании. Той ще инвестира и във фазата на развитие на фирмите директно след тази, върху която са фокусирани LAUNCHub и Eleven - начална фаза. Така може да се окаже шанс и за много от проектите в портфейлите на двата фонда, които правят дялови инвестиции в стартиращи компании.</p>
<p>
	<strong>Пазарът на корпоративни облигации е практически затворен</strong></p>
<p>
	<em>в. Капитал Daily</em></p>
<p>
	За година и половина до средата на 2013 г. на Българската фондова борса 20 дружества са пласирали облигации за над 300 млн. лв. Числото не звучи никак пренебрежимо и дори и сравнено с годините на бум на пазара до 2007 г., не показва драстичен спад.</p>
<p>
	Реалността обаче е друга. Пазарът е практически затворен за компаниите, които търсят алтернативи на банковия кредит, а голямото число се дължи на малко на брой предварително договорени (често и в рамките на една група) емисии. Зад тях обичайно стоят няколко големи финансови групи, които прибягват до борсови облигации поради законовите ограничения за инвестиции на пенсиони и взаимни фондове, които имат право да влагат много малка част от активите си в инструменти, които не се търгуват публично. А част са преструктирани кредити с цел да се извадят от баланса на банка - например близо &frac14; от тази сума се дължи на &quot;НУРТС България&quot;, което чрез емисията си за 40 млн. евро покри кредит към свързаната с дружеството Корпоративна търговска банка.</p>
<p>
	<strong>КЗК отмени търга за SMS- паркирането</strong></p>
<p>
	<em>в. Стандарт</em></p>
<p>
	Комисията за защита на конкуренцията отмени като незаконосъобразна обществената поръчка за организацията на паркирането в центъра на столицата. Възложителят - Център за градска мобилност към Столична община, е създал редица &quot;необосновани пречки за участие в процедурата&quot;, смята комисията. Една от най-явните бариери е обединяването на три различни по вид дейности, без да са разделени в обособени позиции.</p>
<p>
	Става въпрос за отпечатване и доставка на винетки за преференциално паркиране, изработване на информационната система на ЦГМ и осигуряване на SMS паркирането. Първата дейност е от компетенцията на специализирани печатници, докато другите две могат да бъдат изпълнени от софтуерни и телекомуникационни компании. Според антимонополния орган е незаконосъобразно и изискването за 3-годишен опит в трите специфични сфери на дейност. Това условие се превръща в ограничение, което принуждава участниците да търсят обединения, смята КЗК.</p>
<p>
	<strong>Предлагат спиране на аналоговия сигнал от 30 септември</strong></p>
<p>
	<em>в. Стандарт</em></p>
<p>
	В понеделник свикваме заседание на органа по цифровизация, на което заседание ще предложа дата 30 септември за преустановяване на аналоговия сигнал, каза пред журналисти в Русе заместник-министърът на транспорта, информационните технологии и съобщенията Георги Тодоров.</p>
<p>
	Предложението на Тодоров е отлагане на срока за излъчване на аналогова телевизия в България с цял месец, като първоначалните планове бяха за &nbsp;1 септември.&nbsp;Официалното решение се очаква да реши в понеделник от т. нар. орган по цифровизацията, както по-рано днес &quot;Стандарт&quot; съобщи.</p>
<p>
	<strong>Отказват ни заем заради стотинки</strong></p>
<p>
	<em>в. Стандарт</em></p>
<p>
	Няколко стотинки, които дължим по банков заем, лесно могат да се превърнат в основание да ни бъде отказано финансиране от други търговски банки. Причината за това се крие в данните за кредитополучателите, които се предоставят от банките на Централния кредитен регистър (ЦКР). На практика, ако даден кредитополучател закъснее дори и с един ден да внесе месечната си погасителна вноска по теглен заем, върху сумата започват да се натрупват лихви. В случаите, когато просрочието е минимално (ден-два), лихвите възлизат на няколко стотинки. Така, когато кредитополучателят погаси с леко закъснение вноската по кредита, на негово име продължава да виси задължения от 2 стотинки, например.</p>
<p>
	<strong>Гарантиран пазар за млякото поне 6 месеца</strong></p>
<p>
	<em>в. Стандарт</em></p>
<p>
	Фермерите ще имат гарантиран пазар за произведеното от тях мляко поне за шест месеца. Това предвиждат промени в Закона за прилагане на Общите организации на пазарите на земеделски продукти на ЕС, който предстои да бъде гледан на второ четене в парламента. Според тях изкупвачите задължително трябва да сключат договор с производителите на мляко. Договорите трябва да са за срок поне 6 месеца, като този период може да се намали единствено с изричното съгласие на фермера. Договорите трябва да се регистрират в Разплащателната агенция до две седмици след сключването им.</p>
<p>
	<strong>Пускат на търг &bdquo;блока на ужасите&rdquo; в Плевен</strong></p>
<p>
	<em>в. Новинар</em></p>
<p>
	Публичен търг с тайно наддаване ще се проведе на 24 септември за станалия известен с прозвището си &quot;блок на ужасите&rdquo; на улица &quot;Тотлебен&rdquo; 33 в Плевен. Решението за търга беше взето от Общинския съвет.&nbsp;Имотът е с площ 2805 кв. м, които са предвидени за обществено, жилищно строителство, подземни гаражи и трафопост, заедно с построената в него през 1979 година шестнадесететажна масивна сграда със застроена площ от 418 кв. м.&nbsp;Първоначалната цена на сградата е 876 400 лева без ДДС и 87 640 лева депозит за участие в търга.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
