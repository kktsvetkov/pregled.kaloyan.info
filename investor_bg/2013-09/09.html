

	<div class="art">
		<div id="article_text" class="s4">
			
			
			<p>
	<strong>&quot;Флорина&quot; е с нов собственик</strong></p>
<p>
	<em>в. Капитал Daily</em></p>
<p>
	Две години след като производителят на соковете &quot;Флорина&quot; сякаш намери решение за проблемите си с придобиването й от страна на българския холдинг &quot;ВМ финанс груп&quot;, изглежда, тя отново e изпаднала в специална ситуацията. За това поне говори името на новия й собственик - регистрираното на британския остров Гърнси дружество &quot;Ню Юръп спешъл ситюейшънс лимитид&quot; (New Europe Special Situations Limited).</p>
<p>
	Информацията за сделката е обявена на информационния сайт на Българската фондова борса - x3news. Според съобщението &quot;ВМ финанс груп&quot; е продал 100% от акциите на &quot;Болкан бевъриджис кампъни&quot; на британското дружество. Цена или причина за сделката не е посочена. За сега не е ясно дали става въпрос за действителна продажба или за вътрешногрупова реорганизация предвид седалището на новия собственик в юрисдикция с облекчен данъчно-административен режим.&nbsp; Пред &quot;Капитал Daily&quot; Васил Мирчев, собственик на &quot;ВМ финанс груп&quot; каза, че ще да даде повече информация по сделката през тази седмица.</p>
<p>
	<strong>&quot;Летище София&quot; обяви търг без състезание</strong></p>
<p>
	<em>в. Капитал Daily</em></p>
<p>
	От откриването на новия терминал на летище София досега ръководството на еърпорта се смени няколко пъти, но всеки път търпеше критики заради лошото управление на търговските площи и особено за заведенията - скъпо кафе, скъпа храна, липса на избор, еднообразие, обширни празни коридори... За съжаление с поредната смяна на мениджмънта преди по-малко от два месеца това статукво едва ли ще се промени. Повод за песимизма е обявена на 22 август покана за търг за отдаване под наем на комплекс от заведения, от които над половината са нови кафенета, ресторанти и места за бързо хранене на терминал 2. Принципно това би трябвало да засили конкуренцията и да направи ситуацията на новия терминал по-изгодна и приятна за пътниците.</p>
<p>
	<strong>Държавата се разплаща за строежа на пътища</strong></p>
<p>
	<em>в. Стандарт</em></p>
<p>
	Пътно-строителният бизнес е сред секторите, които имаха най-много пари да получават от държавните обществени поръчки. Строителната компания &quot;Трейс-Бургас&quot; вече е взела всичко дължимо, потвърди нейният изпълнителен директор Петър Илиев. &quot;Имаме някакви неразплатени, но за тях все още не сме издавали фактури&quot;, заяви Илиев.<br />
	&quot;От около 20 дни държавата започна да се разплаща. С нашата компания вече всичко е изчистено. ДДС не бяхме получавали от месец януари, а сега, за няма и месец, ни платиха всичко натрупано&quot;, заяви търговецът Тодор Тодоров.</p>
<p>
	<strong>Фирми бавят заплати за 35 млн.</strong></p>
<p>
	<em>в. Стандарт</em></p>
<p>
	877 фирми бавят заплатите за своите работници, по данни на Главна инспекция по труда (ГИТ) от началото на септември. 36 500 души чакат от работодателите си общо 34,674 млн. лв. Това съобщиха за &quot;Стандарт&quot; от ГИТ. Там от година е въведен специален софтуер, който проследява как във фирмите с констатирани нарушения се наваксват забавените заплати. По данни на този софтуер от началото на годината до края на август са изплатени забавени трудови възнаграждения в размер на 39 357 122 лв.</p>
<p>
	<strong>15 000 атакуваха Банско за празниците</strong></p>
<p>
	<em>в. Стандарт</em></p>
<p>
	Тенденцията Банско вече да се пълни до дупка и през лятото, а не само през зимата, се потвърди и през последния дълъг уикенд. Да почиват в курорта за три дни бяха дошли повече от 15 000 туристи.<br />
	Всички работещи хотели и гости за къщи се пукаха по шефовете. От чуждите туристи най-много бяха македонците, които не пестяха пари, за да се чувстват комфортно. За целта те бяха заели повечето места в хотелите с най-много звезди.</p>
<p>
	<strong>Губим традиционни пазари на храни</strong></p>
<p>
	<em>в. Стандарт</em></p>
<p>
	България губи традиционно силни пазари в износа на храни заради по-строг контрол и намалена конкурентоспособност. По-слаб интерес към родни продукти има в Русия.&nbsp;Причина за свиването са по-високите изисквания на местния пазар и цената на родните храни. Това обясни експертът от икономическото министерство Делина Кьосева пред БТВ. Преди година водещи български местни и млечни предприятия са загубили позициите си на руския пазар. В същото време през последните 10 години 4 пъти се е увеличил износът на родни храни и напитки, а стокообменът в Евросъюза, както и с трети страни, възлиза на близо 1 милиард евро.</p>
<p>
	<strong>Започваме работа за по-високи пенсии</strong></p>
<p>
	<em>в. Новинар</em></p>
<p>
	Властта се заема с повишаването на пенсиите. Това съобщи депутатът от БСП в Смолян Дора Янкова. Т<br />
	я призова за обединение на всички политически сили в името на по-добра политика за възрастните хора. Най-важният въпрос за тях е повишаването на пенсиите, изтъкна Янкова.</p>
<p>
	Според нея до момента кабинетът е работил за по-справедлива политика и решаването на проблемите на децата, младите майки и младежката безработица. Депутатът увери, че още от тази есен колегите й започват усилена работа за вдигане на пенсиите и подобряване на положението на българските пенсионери.</p>
<p>
	<strong>Драгомир Стойнев: Токът ще поевтинее още</strong></p>
<p>
	<em>в. Новинар</em></p>
<p>
	Няма да има шоково поскъпване на тока и е възможно е той да поевтинее. Това съобщи в Хасково енергийният министър Драгомир Стойнев. &quot;Нека хората да бъдат спокойни. Новата цена е факт от 1 август. Тя е намаляла, при положение, че когато дойдохме на власт, се очакваше увеличение между 20 и 30 процента&quot;, изтъкна той. Министърът подчерта, че има предпоставки цената на електроенергията да намалява.</p>
<p>
	По думите му правителството полага големи усилия кражбите в системата на енергетиката да бъдат прекратени. Според Стойнев това ще създаде условия да се говори за поевтиняване на тока.</p>
<p>
	<strong>Не ни спират тока, ако оспорваме сметката</strong></p>
<p>
	в. Новинар</p>
<p>
	ЧЕЗ няма да прекъсва електроснабдяването, когато клиентите оспорват месечните си сметки.<br />
	Това съобщиха от компанията. Те се позоваха на промените в закона, които бяха подложени на публично обсъждане на 26 август. Преди месец в регулаторната комисия бе внесен и проект за промени в Общите условия на &quot;ЧЕЗ Разпределение България&quot;.</p>
<p>
	&quot;В основата на новите Общи условия са залегнали съвременните европейски принципи за равнопоставеност, баланс и защита на интересите на всички заинтересовани страни. Клиентите ни могат да са спокойни, че няма да прекъснем електроснабдяването им, ако оспорват размера на сметката си&ldquo;, каза изпълнителният директор на ЧЕЗ Електро България Кремена Стоянова.</p>
<p>
	<strong>Фалира първата екомандра в Пирин</strong></p>
<p>
	в. Новинар</p>
<p>
	Първата мандра за прозводство на екологично чисто сирене банкрутира.&nbsp;Обявяването й в несъстоятелност наложи разпродажбата на имота от съдия-изпълнител. Мандрата, която произвеждаше бяло саламурено сирене и висококачествено мляко в Хаджидимово, е оценена на около 112 хил. лв. Тя беше собственост на бизнесмена Димитър Пелтеков и неговия съдружник, съобщи в. &quot;Струма&quot;.</p>
<p>
	До неуспешния край на бизнеса се стигнало след слаби продажби и невъзможност да се изплати банков заем. За съжаление начинанието на Пелтеков трябвало да спре, въпреки че той бил от първите в региона, които стартирали производството на екопродукти. &quot;В работата си той имаше нелеки задачи.</p>
<p>
	<strong>Хаотичното застрояване ще продължи поне още 4-5 г.</strong></p>
<p>
	<em>в. Сега</em></p>
<p>
	Произволното застрояване в много общини ще продължи необезпокоявано поне още 4-5 години. Въпреки че направиха специално министерство на инвестиционното проектиране, сега БСП смята да даде отсрочка на общините за приемането на общи устройствени планове. Това означава и в следващите години в много населени места и в повечето черноморски и планински курорти да продължи да се строи без обща визия и смислени ограничения.</p>
<p>
	220 общини в момента или нямат изобщо градоустройствени планове, или трябва да актуализират старите си планове. Последният срок, който предишният парламент постави за изработването на стратегическите документи, е началото на 2016 г. Отсега е ясно, че той няма да бъде спазен, защото все още около 60 общини изобщо не са започвали подготовката, призна изпълнителният директор на сдружението на общините Гинка Чавдарова. Според закона всички кметове трябваше да са стартирали процедурите през май т.г.</p>
<p>
	<strong>108 млн. лв. от здравни вноски са изчезнали през 2013 г.</strong></p>
<p>
	<em>в. Сега</em></p>
<p>
	108 млн. лв., натрупани от здравни вноски, на които НЗОК разчита, за да върже бюджета си за 2013 г., са изчезнали между 1 януари и 31 март от сметката й в БНБ. За това алармира пред &quot;Сега&quot; председателят на здравната комисия в парламента Нигяр Джафер. &quot;Никой не знае какво е станало с тези пари&quot;, обяви тя. Според анализите на НЗОК толкова ще бъде дефицитът в края на годината и касата няма да може да се разплати напълно с доставчиците на медицински услуги без актуализация на бюджета си.</p>
<p>
	Част от сумата се натрупа от преизпълнението на приходите от осигуровки, а остатъкът е от трансфера към републиканския бюджет, спрян от Конституционния съд миналата година. За тези пари се разбра в края на годината. Така те останаха по сметките на касата, но не бяха предвидени в бюджета й за т.г. и затова вече не могат да се изхарчат без актуализирането му от парламента.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
