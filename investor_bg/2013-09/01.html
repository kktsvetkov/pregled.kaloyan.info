

	<div class="art">
		<div id="article_text" class="s4">
			
			
			<p>
	<strong>14 родни компании влизат в Топ 500</strong></p>
<p>
	<em>в. &quot;Стандарт&quot;</em></p>
<p>
	14 български компании влизат в класацията Кофас ЦИЕ Топ 500. Най-големите компании в Централна и Източна Европа са с нарастващ оборот, но с рязко намаляващи печалби.</p>
<p>
	Като цяло от родните компании преобладават тези в енергетиката и петролната промишленост, което е и в съответствие с профила на цялата класация, коментира Милена Виденова, управител на Кофас за България. Водещите компании в класацията са увеличили оборота си с 5%. Броят на българските компании в класацията отбелязва минимален спад. През 2011 г. те са били 16, а през 2010 г. - 17.</p>
<p>
	<strong>Продават софийски мол за 6,5 млн. евро</strong></p>
<p>
	<em>в. &quot;Новинар&quot;</em></p>
<p>
	Притиснати от ожесточената конкуренция на пазара с търговски площи в София, инвеститорите започват да продават своите терени. Собствениците на малък мол в столицата го обявиха за продан. Центърът &bdquo;Пърл парк&rdquo;, който се намира на кръстовището на Околовръстния път и бул. &bdquo;Черни връх&rdquo;, се продава за сумата от 6,45 млн. евро без ДДС или по 716,58 евро за кв. м.</p>
<p>
	Седеметажната сграда е изцяло завършена и се простира на площ от 9000 кв. м. Тя се състои от подземен паркинг с изход към Околовръстния път, полусутерен с 3 магазина, кафене и 500 кв. м търговски площи. От първия до петия етаж има по 1000 кв. м площи за магазини и офиси, а на последния може да има панорамен ресторант, сладкарница, офиси или магазини.</p>
<p>
	<strong>Добра реколта от грозде тази година</strong></p>
<p>
	<em>в. &quot;Новинар&quot;</em></p>
<p>
	Очакваме много добра реколта от грозде. Тази година тя е с 30-40% над прогнозираното, опазена е перфектно и се отличава с много висока захарност. Това&nbsp;каза министърът на земеделието и храните проф. Димитър Греков.</p>
<p>
	Министърът подчерта, че няма притеснения за тазгодишната реколта, защото заради количеството и качеството й тя е напълно конкурента на пазара.</p>
<p>
	&quot;Ще произведем хубави и качествени вина, които ще се реализират в конкуренция с чуждата продукция&quot;, добави още той.</p>
<p>
	По думите му обаче цената на гроздето все още е незадоволителна и българските производители заслужават по-висока, както и повече пазари за реализацията на продукцията си. &quot;Следващата седмица заминаваме за Китай, където има много голям интерес към нашите вина&quot;, посочи още министър Греков.</p>
<p>
	<strong>Статистиката отчете двойно повече емигранти за 1 година</strong></p>
<p>
	<em>в. &quot;Сега&quot;</em></p>
<p>
	16 615 българи са заминали за чужбина през 2012 г., което е почти два пъти повече от официалната емиграция за предходната 2011 г. Това показват окончателните демографски данни на НСИ за 2012 г. Статистиката отчита само хората, които официално са заменили българския си адрес с такъв в друга държава, т.е. реалната емиграция се предполага да е много по-голяма. През 2011 г. броят на насочилите се към терминалите е бил 9 517.</p>
<p>
	Все пак има и обратен поток - на хора, които идват от чужбина. За миналата година дошлите у нас са 14 103, докато предишната година са били три пъти по-малко. В столицата са се върнали най-много емигранти - 3 557. Следва ги Пловдив с 1 306 души, Бургас - с 1 260, и Варна - с 1 235.</p>
<p>
	По-динамична от други години е и вътрешната миграция към областните градове. Последните данни на статистиката показват, че пет града увеличават населението си, като успяват да привлекат повече хора, отколкото губят като изселници. Това са Варна, Велико Търново, Пловдив, София и Стара Загора. Към списъка в последния момент е добавена Варна, където един човек е наклонил везните към положителен баланс. В междинния доклад от пролетта морският град не беше в списъка.</p>
<p>
	През 2011 г. с положителен баланс между заселници и изселници можеха да се похвалят само Велико Търново (48), Русе (168) и София (6 252 души). Сега картината е доста по-различна, като се величават не само градовете, но и преселниците.&nbsp;</p>
<p>
	<strong>Завършването на магистрала &quot;Марица&quot; се отлага с 8 месеца - до юни 2014 г.</strong></p>
<p>
	<em>в. &quot;Сега&quot;</em></p>
<p>
	Завършването на магистрала &quot;Марица&quot; официално се отлага с осем месеца. Новият срок, който пътната агенция е одобрила, е юни 2014 г. за лот 1 и февруари догодина за лот 2. За сравнение, по договор сроковете бяха съответно ноември и август тази година.</p>
<p>
	&quot;На обекта вече се работи интензивно и закъснението ще бъде наваксано&quot;, заяви вчера при проверката на строителството регионалният министър Десислава Терзиева. Официалната причина за забавянето са наводнения, дъждове и археологически разкопки, заради които строителите са получили сертификат за форсмажор. По тази причина те не дължат неустойки.</p>
<p>
	Неофициалната причина за забавянето на лот 2 от Димитровград до Харманли обаче са финансовите проблеми на изпълнителя. Отсечката се строи от сдружение &quot;Марица Хайуей&quot;, в което влизат българският ПСТ Холдинг, свързван с Васил Божков, и австрийската &quot;Порр&quot;. Освен това всички сили бяха хвърлени в последните километри на &quot;Тракия&quot;, които също се строяха от ПСТ, и също закъсняха. Така строителството на &quot;Марица&quot; започна отново едва в края на юли. На няколко пъти протестираха и подизпълнителите, които не си получаваха навреме парите от ПСТ.</p>
<p>
	Според справка на сайта на АПИ за плащанията по двата лота от началото на тази година до 9-ти юли на строителите и надзорниците са платени едва 1,54% от стойността на договорите, или общо малко над 4,7 млн. лв. Иначе от началото на строителството през 2011 г. общо са изплатени малко над 116 млн. лв.</p>
<p>
	Близо 66 км от &quot;Марица&quot; са разделени на два лота. 31 км от Оризово до Димитровград се строят от италианците ЧИ. ЕМ. ЧИ. ДИ Равена. Те ще получат близо 160 млн. лв. 34-те км от Димитровград до Харманли струват общо 146,6 млн. лв.</p>

			<div style="display: block; clear: both; padding-top: 10px;"><i>По статията работи: <a href="znvygb:qvzvgne.ihpuri@vairfgbe.ot" id="worker_creator_email">Димитър Вучев</a></i></div>		</div>
	</div>

	<!-- Mobile payment branding -->
	
	
