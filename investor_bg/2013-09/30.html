

	<div class="art">
		<div id="article_text" class="s4">
			
			
			<p>
	<strong>Глътки растеж във винения сектор</strong></p>
<p>
	<em>в. Капитал Daily</em></p>
<p>
	В края на септември в избите буквално ври и кипи. По-голямата част от реколтата е прибрана, а работата по превръщането на гроздето във вино е в разгара си. Тази година времето бе повече от благосклонно към винарите &ndash; със сравнително мека зима и лято без екстремни и продължителни горещини. Това осигури изобилие от грозде в цялата страна &ndash; между 30 и 40% повече от миналата година по данни на агенцията по лозата и виното, при това с много добро качество, което вещае и търговски успех за виното от реколта 2013.</p>
<p>
	Поглеждайки назад към отминалата година обаче, винарите също отчитат поредица успехи. Сигнал, че кризата, която в последните няколко години се отрази значително както на вътрешния, така и на външните пазари, вече отстъпва, дойде още в началото на годината. Статистиката показа, че вътрешната консумация на вино е нараснала с около 10% през 2012 г. Избите, до които &quot;Капитал Daily&quot; се допита, говорят за още по-оптимистични резултати за настоящата година. Всички те отбелязват по-високи продажби на вътрешния пазар, някои дори до впечатляващите 35%, както и минимално завишаване на износа или поне запазване на същите обеми.</p>
<p>
	<strong>Франция инвестира в наши ски курорти</strong></p>
<p>
	<em>в. Стандарт</em></p>
<p>
	Френски компании са готови да инвестират в ски курорти у нас. Това е станало ясно след поредица от срещи на зам.-министъра на туризма Бранимир Ботев с френския министър на търговията, туризма и занаятите Силвия Пинел и председателя на Френско-българската търговска камара Стефан Дюлае. В бъдещия планински център ще се акцентира върху възможностите за зимни спортове, планински туризъм и спа - поради близостта с минерални водоизточници.<br />
	Предстои среща на инвеститори от страната на божолето, шампанското и изисканата кухня с представители на нашата държавата и за други възможности за публично-частни инвестиции. &quot;Французите имат огромен опит в проектирането, изграждането и менажирането на ски курорти, както и при проучванията за планиране на подобни инвестиции в съответствие с изискванията за запазване на околната среда.</p>
<p>
	<strong>Траянови врата възкръсва с 4,2 млн.</strong></p>
<p>
	<em>в. Стандарт</em></p>
<p>
	Неведоми са пътищата Господни, се казва в Евангелието. Екипът на експедицията &quot;Преоткрий България&quot; често се убеждава в тази мъдрост. На път за Якоруда, която бе основната ни цел, решихме да се отбием от магистралата до знаменитата крепост над Момин проход - или Траяновите врата, известна с битката между българи и византийци през 986 г. И разбрахме, че доста общини вече &quot;преоткриват&quot; историческите обекти, разположени на тяхна територия.  До древната твърдина се стига лесно - табелките, указващи пътя към нея, слава Богу, все още не са отмъкнати или унищожени от вандали. Самата крепост, реставрирана частично още през 60-те години, е видимо занемарена и е обрасла с бурени, люляци и акации.</p>
<p>
	<strong>Бизнес с ментета за 200 млрд. евро годишно</strong></p>
<p>
	<em>в. Стандарт</em></p>
<p>
	Бизнесът с фалшиви стоки и имитации достига 200 млрд. евро годишно и печалбата от него в Европа почти настига по обем тази от търговията с наркотици. Това заяви зам.-председателят на Европейската комисия Антонио Таяни при срещите си преди дни с премиера Пламен Орешарски и вицепрезидента Маргарита Попова. Според данните на Брюксел най-много са ментетата на луксозни стоки и модни аксесоари. Световноизвестни марки часовници, бижута, обувки, кожени артикули и дрехи са основните мишени на производителите на фалшификати. Близо половината от конфискуваните стоки са именно сред тези артикули, като фалшификатите на световните марки се произвеждат предимно в Китай. Освен че допринася за директни загуби за компаниите, бизнесът с ментета става и причина за загуба на работни места, защото вместо произведените в рамките на Съюза дрехи и обувки, се внасят азиатски, често некачествени стоки.</p>
<p>
	<strong>Служители работят без заверен договор в НАП</strong></p>
<p>
	<em>в. Новинар</em></p>
<p>
	1094 нарушения на трудовото законодателство през месец август са констатирали от Инспекцията по труда в Сливен.<br />
	Едно от основните провинения на управителите на фирми е, че допускат служителите до работното място, преди да му бъде предоставена справка за заверен трудов договор в териториалната дирекция на Националната агенция по приходите (НАП). Установени са 17 случая на наемане на работа без трудов договор.<br />
	Работодателят няма право да допуска до работа работника или служителя, преди да му предостави необходимите документи, категорични са инспекторите. За констатираните нарушения са дадени 1027 задължителни за изпълнение предписания на работодателите.</p>
<p>
	<strong>Китайски инвеститори напират да строят каскадата &bdquo;Горна Арда&rdquo;</strong></p>
<p>
	<em>в. Новинар</em></p>
<p>
	Китайски инвеститори имат сериозен интерес за строежа на каскадата &bdquo;Горна Арда&rdquo;. Освен инвеститорите от азиатския гигант, има и много други техни конкуренти от други страни, които също имат желание да предложат добри оферти, за да влязат в битката за изграждане на съоръжението. EVN, която е собственик на 70% от проекта, няма пари да осъществи инициативата и затова се търси вариант от чужбина, съобщи депутатът от Коалиция за България Милко Багдасаров.</p>
<p>
	<strong>Сезонно наетите работят на черно, за да не губят пари за безработица</strong></p>
<p>
	<em>в. Сега</em></p>
<p>
	Ако безработен се хване на сезонна работа, да не губи правото си на обезщетение и да продължи да получава поне част от парите от бюрото по труда, предлага Асоциацията на индустриалния капитал. &quot;Идеята е да се регламентира по-гъвкаво този труд и хората, заети само няколко месеца в годината, да излязат на светло, обясни шефът на АИКБ Васил Велев. По думите му в момента голяма част от сезонните работници предпочитат да не подписват договори с работодателя си, за да не загубят правото си на обезщетение. Един от вариантите е по време на сезонната си заетост човек да получава половината от сумата за безработица. &quot;Това едновременно ще изсветли цели сектори и ще намали разходите на държавата за обезщетения за безработица&quot;, добави Велев.</p>
<p>
	<strong>България е на път да изгуби 300 млн. лева за енергоефективност</strong></p>
<p>
	<em>в. Сега</em></p>
<p>
	Въпреки че по форуми и в документи неспирно се повтаря, че енергийната ефективност е приоритет, България е заплашена да изгуби стотици милиони левове от еврофондовете за пестене на енергия и &quot;позеленяване&quot; на предприятията. Усвоените пари по мярката за енергийна ефективност и по-чисти производства от оперативната програма &quot;Конкурентоспособност&quot; към момента са нищожно малко, показа проверка на в. &quot;Сега&quot;. Това финансиране е изключително важно за бизнеса, а време няма - крайният срок за кандидатстване по тази мярка изтича на 31 октомври.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
