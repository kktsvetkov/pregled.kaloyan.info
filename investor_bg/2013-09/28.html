

	<div class="art">
		<div id="article_text" class="s4">
			
			
			<p>
	<strong>Стадион като слънце - Частни инвеститори искат да построят ново съоръжение в София</strong></p>
<p>
	<em>в. Капитал</em></p>
<p>
	Българските спортни деятели имат вродената способност първо да скачат и след това да казват &quot;Хоп&quot;.&nbsp; Преди три седмици България подаде официално кандидатурата си за домакинство на пакет от мачове от европейското първенство през 2020 г. с ясното съзнание, че националният стадион не отговаря на изискванията на УЕФА. И е малко вероятно да бъде построен такъв.</p>
<p>
	Защото държавата няма пари за национален, но пък е възможно с частни средства да се построи нов стадион. При това да отговаря на всички изисквания на УЕФА.</p>
<p>
	От известно време представител на германската компания ISF прави совалки из софийските клубове в опит да ги убеди да се реализира един коренно нов проект, който няма нищо общо с мащабното спортно строителство с държавни средства, както правеше със замах ГЕРБ. Концепцията е разработена от International Management Group (IMG) &ndash; най-голямата маркетингова компания в световния спорт. Ако проектът се реализира, София може да има нов стадион по световните стандарти. Но според графика на представителя на ISF за България Ива Георгиева, която казва, че по проекта се работи от две години, времето за реализация изтича.</p>
<p>
	На въпроса кой стои зад проекта - IMG или ISF, тя отговаря пред &quot;Капитал&quot;: &quot;Проектът беше разработен от IMG, но компанията се оттегли, а екипът продължи да работи като представител на ISF. Нашата компания е построила над 30 стадиона в Германия, включително &quot;Алианц арена&quot; и има опита да реализира и управлява подобни проекти&quot;.</p>
<p>
	<strong>Столична община връща басейна &quot;Спартак&quot; отново на държавата&nbsp;</strong></p>
<p>
	<em>в. Капитал</em></p>
<p>
	Столичният общински съвет (СОС) реши отново да върне басейна &quot;Спартак&quot; на държавата, ако тя се съгласи да го вземе. Това гласуваха общинските съветници на заседанието си в четвъртък. Предложението беше внесено от Николай Стойнев (ГЕРБ) и Анатоли Илиев (ГЕРБ) с мотива, че законът не позволява на общината да управлява комплекса. Преди време СОС не успя да проведе и конкурс за стопанисването му. Против решението беше Прошко Прошков от &quot;Движение България на гражданите&quot;, според когото басейнът се превръща във втора &quot;Топлофикация&quot;. Дружеството няколко пъти беше прехвърляно от държавата на общината и обратно. Тепърва общината ще разговаря с регионалното министерство дали ще се съгласи да си вземе комплекса, който е публична държавна собственост. Басейнът &quot;Спартак&quot; беше даден за стопанисване на Столичната община през 2010 г., след като договорите с фирмите на Алексей Петров бяха прекратени малко след като той беше арестуван в операция &quot;Октопод&quot;. Сега басейнът се управлява от спортен клуб &quot;Левски&quot;.&nbsp;</p>
<p>
	<strong>Най-корумпирани са чиновниците във Велико Търново, Кюстендил и Перник</strong></p>
<p>
	<em>в-к Сега</em></p>
<p>
	Чиновниците, полицаите, съдиите и работещите в инспекцията по труда във Велико Търново, Кюстендил и Перник са най-корумпираните в страната. На другия полюс са колегите им от Смолян, Монтана и Търговище. Сред най-подкупните бизнесът оценява и чиновниците в столицата.</p>
<p>
	Това показват разпространени вчера данни от второто проучване на Института за пазарна икономика (ИПИ) &quot;Регионални профили: показатели за развитие&quot;, проведено през май тази година. В него анкетираните 1680 фирми от цялата страна дават оценката си за работа на местната администрация и възприятията им за корупция. Пълните резултати ще бъдат представени през ноември.</p>
<p>
	<strong>Транспортът поумнява</strong></p>
<p>
	<em>в-к Стандарт</em></p>
<p>
	&nbsp;Държавите да стимулират инвестициите в разработването и внедряването на интелигентни транспортни системи (ИТС), с които да се намалят катастрофите, задръстванията и замърсяването на околната среда. За това настояха участниците в международния семинар на тема &quot;Интелигентни транспортни системи за пътна безопасност и сигурност&quot;, който се проведе в УНСС в София.<br />
	<br />
	Той бе организиран от Българската асоциация &quot;Интелигентни транспортни системи&quot; (БАИТС) със съдействието на гръцки институции. Събитието е част от проекта &quot;Интелигентни транспортни системи в Югоизточна Европа&quot;, финансиран от Програмата за транснационално сътрудничество. Целта на проекта е държавите да хармонизират спецификациите на отделните ИТС и да установят общи модели на сътрудничество, обясни Румен Михайлов, председател на УС на БАИТС.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:oblbcbcbi@tznvy.pbz" id="worker_creator_email">Бойчо Попов</a></i></div>		</div>
	</div>

	<!-- Mobile payment branding -->
	
	
