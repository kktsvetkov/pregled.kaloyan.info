

	<div class="art">
		<div id="article_text" class="s4">
			
			
			<p>
	<strong>300 млн. лв. за връщане на зелените централи</strong></p>
<p>
	<em>в. Капитал Daily</em></p>
<p>
	Около 300 млн. лв. по оценка на бранша в момента са обект на спор между производителите на възобновяема енергия (ВЕИ), електроразпределителните предприятия (ЕРП), НЕК и ЕСО. Сумата се формира, след като преди година беше въведена такса достъп, която фотоволтаичните, вятърните и малките хидроелектрически централи започнаха да плащат по решение на Държавната комисия за енергийно и водно регулиране (ДКЕВР). Три месеца след като излезе окончателно решение на Върховния административен съд (ВАС), обявяващо таксата за незаконна, не само че голямата част от зелените централи продължават да я плащат, но дори и онези централи, за които съдът вече се е произнесъл и не я плащат, не са наясно кога и дали изобщо ЕРП-тата ще им върнат някога събраните вече пари.</p>
<p>
	<strong>В пика на сезона 4-и 5-звездните хотели край морето най-пълни</strong></p>
<p>
	<em>в. Стандарт</em></p>
<p>
	В пика на сезона през юли заетостта на леглата в хотели и места за подслон край морето е била най-висока -71.3 %. Летовниците са пълнели предимно 4&ndash; и 5&ndash;звездните хотели и най-малко тези с 1 и 2 звезди. 62.3 милиона лева са приходите на хотелите във Варненска област за юли, съобщиха от Териториално статистическо бюро-Варна. В сравнение с юли миналата година се наблюдава увеличение с 4.7%. Регистрирано е увеличение както в приходите от български граждани - 9.6%, така и от чужди граждани - 4.2 на сто.</p>
<p>
	<strong>Размествания в БТВ</strong></p>
<p>
	<em>в. Стандарт</em></p>
<p>
	Размествания по върховете на &quot;БТВ Медиа груп&quot; се случиха днес. В търговския регистър към Агенция по вписванията бе вписан Антъни Чой, като нов член на Надзорния съвет на групата. Той ще замества Адриан Сарбу, който подаде оставка на 21 август от поста президент и главен изпълнителен директор на компанията Central European Media Enterprises Ltd, чиято собственост е БТВ.</p>
<p>
	Антъни Чой работи от три години като изпълнителен вицепрезидент и ръководител на стратегическото планиране и операции в CME. Той става част от екипа на компанията през 2005 г.</p>
<p>
	<strong>Излизането на държавата от БТК се отлага</strong></p>
<p>
	<em>в. Стандарт</em></p>
<p>
	Излизането на държавата от Българска телекомуникационна компания (БТК) се отлага поне с две седмици. Причината се крие в това, че насроченото общо събрание на акционерите на компанията не се проведе поради липса на кворум, съобщават от БТК.</p>
<p>
	Новата дата на общото събрание е насрочена за 30 септември, като дневният ред остава непроменен. Както е известно, първа точка в дневния ред е отмяна на изключителните права на държавата чрез превръщането на нейната т. нар. &quot;златна акция&quot; от капитала на БТК в обикновена поименна безналична акция. &quot;Златната акция&quot; дава право на държавата да поставя вето на важни решения, свързани с компанията.</p>
<p>
	<strong>Бърз кредит се отказва до 14 дни</strong></p>
<p>
	<em>в. Стандарт</em></p>
<p>
	Потребителите на т. нар. бързи кредити имат право да се откажат от договора си до 14 дни след сключването му. Това напомни Комисията за защита на потребителите (КЗП) по повод нарастващата популярност на тази услуга.&nbsp;Отказът става, като кредитополучателят изпрати уведомление до кредитора за желанието си да прекрати договора. След това той има 30 дни, за да върне получената сума, заедно с договорната лихва за дните, през които е ползвал парите.</p>
<p>
	Потребителят също така има право изцяло или частично да погаси кредита си по всяко време. Кредиторът може да претендира за такса за предсрочно погасяване само ако заемът е договорен с фиксиран лихвен процент. Таксата може да бъде от 1% до 0,5% от предсрочно погасената сума, разяснява КЗП.</p>
<p>
	<strong>БСП и ДПС онемяха за данъка върху лихвите</strong></p>
<p>
	<em>в. Сега</em></p>
<p>
	Обявеното от премиера Пламен Орешарски намерение да запази спорния данък върху лихвите по срочните депозити постави в трудна ситуация подкрепящите го в парламента партии БСП и ДПС. Въпреки острите критики към ГЕРБ за въвеждането на налога през 2012 г. двете партии сега заеха изчаквателна позиция по темата и се въздържат от коментари. Липсата на последователност предвещава поредния проблем в левицата, като още отсега е ясно, че отделни депутати ще са против запазването на налога, проблеми може да има и с партия &quot;Атака&quot;.</p>
<p>
	<strong>Гърци щурмувахa българските магазини по границата</strong></p>
<p>
	<em>в. Новинар</em></p>
<p>
	Само дни след отварянето на граничния пункт Маказа &ndash; Нимфея на 9 септември гърците щурмуваха магазините в Кърджалийско.&nbsp;През уикендите цели семейства от Северна Гърция могат да бъдат забелязани да пазаруват в Кирково, Момчилград и Кърджали. Местните търговци разказаха, че са удовлетворени от засиленото присъствие на гърци в района, като се усеща и оживлението по самите градове. Проверка на &bdquo;Новинар&rdquo; установи, че гърците купуват предимно хранителни продукти, като най-често си взимат сирене, колбаси и месни деликатеси.</p>
<p>
	<strong>Румъния свали двойно такса мост за Русе - Гюргево</strong></p>
<p>
	<em>в. Новинар</em></p>
<p>
	Румъния намали двойно таксата за преминаване на Дунав мост между Русе и Гюргево.&nbsp;Досега шофьорите на леки автомобили плащаха на 6 евро на Гюргево, за да стигнат до България. Вече сумата е 3 евро. В България такса мост бе намалена още през юли 2011 г. и колите, които преминават моста през пункта на Русе, плащат по 2 евро. Промяната е значителна само за леките автомобили.</p>
<p>
	За микробуси от Румъния към България таксата остава 12 евро, а за автобуси &ndash; 25 евро.&nbsp;Намалението там е с 1-2 леи, което не оказва значение при плащането в евро. Решението на румънската национална агенция &quot;Пътища&quot; бе очаквано още от април.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
