

	<div class="art">
		<div id="article_text" class="s4">
			
			
			<p>
	<strong>Данъчните получават допълнителни правомощия за проверки</strong></p>
<p>
	<em>в. Капитал Daily</em></p>
<p>
	Мобилни екипи на Националната агенция за приходите ще могат да спират транспортни средства, които превозват рискови стоки откъм измами с ДДС. Те ще могат да пломбират заредените микробуси, да налагат запори върху рисковите стоки и да следят разтоварването им.</p>
<p>
	Това е малка част от новите правомощия, които ще получи Националната агенция за приходите (НАП), за да подобри борбата си с ДДС измамите. Те са вписани в проекта за допълнение на Данъчно-осигурителния процесуален кодекс и бяха разпространени от Министерството на финансите и би трябвало да влязат в сила от началото на 2014 г. А първите реакции на бизнеса са свързани с опасения, че новите правомощия на данъчната администрация може да не се използват добросъвестно.</p>
<p>
	<strong>Само вдигането на максималната пенсия е сигурно за 2014 г.</strong></p>
<p>
	<em>в. Сега</em></p>
<p>
	Единственото сигурно нещо около тавана на пенсиите засега е, че той ще е по-висок догодина, тъй като ще се изчислява върху по-висок осигурителен доход, стана ясно след поредното заседание на Консултативния съвет за оптимизиране на осигурителната система. Вече има пълно съгласие сред управляващите и социалните партньори максималният доход, с който засега е вързана най-високата пенсия, да стане 2400 от 2200 лв.</p>
<p>
	Експертите обаче още нямат съгласие по каква формула ще увеличат тавана, както и дали той ще отпадне за новоотпуснатите пенсии, както предвижда законът. Обсъдени са над 10 варианта, по четири са правени по-сериозни разчети. Ако се спазва действащата в момента формула, максималната пенсия трябва да се увеличи от 770 на 840 лв.</p>
<p>
	<strong>Депутатите заподозряха лобизъм в закона за жп превозите</strong></p>
<p>
	<em>в. Сега</em></p>
<p>
	Депутатите от парламентарната комисия по транспорт решиха вчера да отложат гласуването на закона за железопътния транспорт. Според част от тях в проекта имало лобистки текстове, които могат да доведат до непосилна конкуренция за БДЖ. С промените в закона се премахва задължителният досега лиценз за жп превозвачите и се залага единствено на изискването те да разполагат със сертификат за безопасност, за да могат да работят у нас.</p>
<p>
	Против тези текстове се обяви бившият министър на транспорта Ивайло Московски. БДЖ едва ли ще успее да понесе конкуренцията, която ще се създаде, опасява се той. В същото време не се планират мерки за запазване на пазарния дял на железниците. Според транспортното министерство приемането на текстовете е наложително, за да се изпълнят изискванията на ЕС и да се избегнат санкциите.</p>
<p>
	<strong>Лекуват ни лошо в 193 болници</strong></p>
<p>
	<em>в. Стандарт</em></p>
<p>
	Качеството и ефективността на здравеопазването в България са на лошо ниво, а броят на недоволните пациенти расте. Това сочат изводите в доклада на Св. банка за застаряването на населението. Той ще бъде официално представен в петък. Големият брой болници и тяхната разпокъсаност е една от основните причини за неефективните здравни услуги, казват експертите на Световната банка.</p>
<p>
	Поне 13 пациенти на ден се изписват от малките болници за интензивни грижи в европейските страни с добре организирано здравеопазване. В България обаче броят на болните, които напускат клиниките, е по-малък от 13 в 193 лечебни заведения от 275, показват анализите на банката. Броят на преминалите пациенти е много важен не само за ефективността на болниците, а и за качеството на услугите в тях. То е толкова по-голямо, колкото повече пациенти лекуват медиците.</p>
<p>
	<strong>Плащаме такси с гербови марки</strong></p>
<p>
	<em>в. Стандарт</em></p>
<p>
	Връщане на гербовите марки, с които да се плащат държавни такси, предлагат депутати от БСП и ДПС, научи &quot;Стандарт&quot;. Идеята е в унисон с едно от предизборните обещания на БСП при издължаване към бюджета да няма утежняващи такси. В момента освен дължимата сума се плаща и на банката, която извършва трансфера към бюджета. Стига се до парадокса таксата да е например 2 лева, а събираната от трeзора сума за услуга - 5 лева.</p>
<p>
	От статистиката на БНБ става ясно, че банките печелят не толкова от кредитиране, колкото от такси, обясниха депутатите, пожелали анонимност. Гербовите марки са държавни ценни книжа - ще се отпечатат няколко вида с различна номинална стойност и гражданите ще подават документи, върху които ще лепят марка на стойността на съответната държавна такса. Така ще се избегне висенето по опашки на банковите клонове, както и ще се спестяват пари, които сега отиват в трезорите.</p>
<p>
	<strong>Започваме работа с диплома и на английски</strong></p>
<p>
	<em>в. Стандарт</em></p>
<p>
	Дипломите на студентите и учениците ще могат да се издават и на чужд език. Така няма да се налага да се плаща за легализацията им, ако човек си търси работа в чужбина или иска да продължи образованието си зад граница. Това е част от общо 88 мерки, които правителството прие, за да намали административната тежест за гражданите и фирмите. Промяната ще спести време и пари за младите хора, които искат да се развиват в чужбина. Ще отпадне и нотариалната заверка при прехвърляне на собствеността върху автомобил, съобщи вицепремиерът Даниела Бобева след заседанието на кабинета.</p>
<p>
	Автомобил ще може са се прехвърли само с едно посещение в КАТ, където ще се заверяват подписите на продавача и купувача. Промяната е част от втория пакет от мерки на кабинета за намаляване на административната тежест, които са предложени от областни администрации и министерства. Извън пакета остават 40 мерки за облекчаване на режимите в строителството, които кабинетът ще гледа на следващото си заседание.</p>
<p>
	<strong>Пласираме дълг за 360 млн. евро в Германия</strong></p>
<p>
	<em>в. Стандарт</em></p>
<p>
	Държавен дълг за близо 360 млн. евро ще пласира страната ни до един-два месеца на пазара в Германия, научи &quot;Стандарт&quot;. Така заедно с облигациите за близо 400 млн. лв., които предстои да бъдат пуснати на вътрешния пазар, ще се достигне до лимита от 3 млрд. лв. нов дълг, който хазната има право да емитира през настоящата година след актуализацията на бюджета. За емитирането на новия дълг ще се използва нова за страната финансова схема, като ще участват банки в Германия.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
