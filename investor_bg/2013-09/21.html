

	<div class="art">
		<div id="article_text" class="s4">
			
			
			<p>
	<strong>КЗК смъмри държавата, че товари бизнеса с излишни мерки</strong></p>
<p>
	<em>в. &quot;Сега&quot;</em></p>
<p>
	Комисията за защита на конкуренцията (КЗК) препоръча на нормотворците и на законодателите да избягват изненадващи промени на закони, без фирмите да са били подготвени за тях. В свое становище, разпространено в четвъртък, комисията визира промяната в чл. 118 от ЗДДС, с която задължението за поставяне на измервателни уреди и електронни системи с фискална памет на бензиностанции отпада за ведомствените обекти.</p>
<p>
	Промяната в закона бе направена, когато вече изтичаше 2-годишният срок за поставяне на измервателните и фискалните устройства. Мотивът за въвеждане на изключението бе, че от тези бензиностанции, например на селскостопански производители, не се извършва продажба на горива. Междувременно обаче голяма част от собствениците вече бяха си купили и монтирали такива системи.</p>
<p>
	&quot;КЗК счита, че измененията и допълненията на чл. 118 от ЗДДС е можело да бъдат осъществени по начин, с който да се избегне налагането на ненужно финансово бреме за предприятията, които разполагат със свои ведомствени бензиностанции за зареждане, но не осъществяват продажба на течни горива&quot;, се казва в становището на КЗК.</p>
<p>
	<strong>Критичните интервюта в чужди медии стопявали инвестициите у нас</strong></p>
<p>
	<em>в. &quot;Сега&quot;</em></p>
<p>
	Критичните интервюта в чужди вестници как България е най-корумпираната страна в света са причината за липсата на инвестиции у нас. Това обясни премиерът Пламен Орешарски на депутатите. На въпрос на журналисти кого визира, той отвърна: &quot;Ако следите водещите световни издания, ще разберете сами кой създава антиреклама за инвестиционния климат у нас&quot;.</p>
<p>
	Преди дни президентът Росен Плевнелиев предупреди в интервю за немското списание &quot;Фокус&quot;, че България е в много нестабилна и напрегната ситуация и трябва да се внимава да не се върнем обратно към период на дългосрочна нестабилност. Според президента правосъдната система не функционира добре, партиите воюват, липсва национален консенсус.</p>
<p>
	<strong>Глобяват фирми заради забавени ремонти</strong></p>
<p>
	<em>в. &quot;Новинар&quot;</em></p>
<p>
	Фирмите, извършващи ремонтите на 5-о ОУ &bdquo;Митьо Станев&rdquo; и СОУ &bdquo;Максим Горки&rdquo; в Стара Загора, отнесоха солени глоби заради бавната си работа, съобщи Дарик, цитирайки кмета Живко Тодоров.</p>
<p>
	&quot;Ще ги санкционираме в рамките на договора, който имаме с тях. Или пък ще ги помолим да направят още нещо за училищата, за да има ефект. Но реално работата по тези два обекта бе доста&quot;, коментира той.</p>
<p>
	Обновяването на двете школа и двете забавачки &bdquo;Светулка&rdquo; и &bdquo;Мир&rdquo; се извършва по проект &bdquo;Енергийна ефективност в обществени сгради в Стара Загора&quot; и струва общо 1 360 000 евро.</p>
<p>
	Тодоров направи и първата копка на нова детска градина, в която ще се обучават между 80 и 100 хлапета в 4 групи. Забавачката ще бъде готова след 9 месеца и ще се намира на пустия терен до полицията в областния град.</p>
<p>
	<strong>Изнасяме хляб за Румъния, ядем китайски мед</strong></p>
<p>
	<em>в. &quot;Новинар&quot;</em></p>
<p>
	Няма инвазия на румънски хляб, напротив - ние изнасяме насъщен за румънците. Това заяви земеделският министър проф. Димитър Греков пред ТВ7. По думите му нашият хляб е много по-качествен от този на северните съседи и затова има голям интерес към него от другата страна на Дунав.</p>
<p>
	&quot;Цената на хляба обаче няма как да не поскъпне през следващите години, защото е на границата на минимума&rdquo;, посочи Греков.</p>
<p>
	Той добави, че в Западна Европа кило хляб струва от около едно евро, та дори до 2 евро.</p>
<p>
	Министърът коментира и стандартите при храните. Той подчерта, че те ще се запазят, стига да има търсене.</p>
<p>
	Греков посочи и че следващата година се навършват 65 години от установяването на дипломатически отношения между България и Китай. Именно поради тази причина от земеделското министерство поканили азиатската страна да участва по-активно в нашите изложения.</p>
<p>
	&quot;През последните години се внася изключително много китайски мед, а китайските граждани предпочитат българския пчелен мед, тъй като той е с гаранция за качество, каза още Греков пред &quot;Фокус&quot;. Така че като цяло салдото на продажбата е отрицателно на селскостопански продукти, допълни министърът.</p>
<p>
	<strong>Явор Куюмджиев: Цената на тока няма да се увеличи</strong></p>
<p>
	<em>в. &quot;Новинар&quot;</em></p>
<p>
	Цените на електричеството няма да нараснат с промените в Закона за енергетиката. Това съобщи в парламента депутатът от Коалиция за България Явор Куюмджиев. &quot;Несъстоятелна е тезата, че цените на електричеството щели да нараснат заради увеличените разходи, защото голяма част от тези мерки не предизвикват допълнителни разходи или те са толкова малки, че са пренебрежими спрямо оборота и печалбата на дружествата, особено на фона на гарантираните им печалби от държавата&quot;, посочи Куюмджиев.</p>
<p>
	&quot;Друга теза е, че по този начин сме стимулирали неплащането на сметки и сме поощрявали малцинствата да не плащат, а всички ние ще им плащаме сметките. Категорично не е вярно, защото единственото, което правим, е да нормализираме процеса на спиране на тока. Никой не казва да не се спира. Който е неизряден &ndash; ще му спира. Това, което правим, е да не може токът да се спира за един лев дължима сума или един ден просрочена фактура&quot;, обясни депутатът.</p>
<p>
	&quot;Ще бъде много показателно кой работи за монополите и кой &ndash; за гражданите&quot;, каза той. &quot;Три дни предварително трябва да бъде информиран клиентът за спиране на тока. Добавя се условие &ndash; да има доказуемост на последователността на неплащане, тоест да са две или повече неплатени сметки или общият дълг да е по-голям от половин минимална работна заплата, тоест повече от 155 лева. Само тогава може да се пристъпи към спиране. Таксата за повторно включване се отменя и повече няма да се плаща&quot;, заяви Куюмджиев.</p>

			<div style="display: block; clear: both; padding-top: 10px;"><i>По статията работи: <a href="znvygb:qvzvgne.ihpuri@vairfgbe.ot" id="worker_creator_email">Димитър Вучев</a></i></div>		</div>
	</div>

	<!-- Mobile payment branding -->
	
	
