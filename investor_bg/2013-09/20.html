

	<div class="art">
		<div id="article_text" class="s4">
			
			
			<p>
	<strong>След 40 години - по-бедни и по-стари</strong></p>
<p>
	<em>в. Капитал Daily</em></p>
<p>
	България трябва спешно да започне реформи в ключови сектори, за да намали неблагоприятните ефекти от все по-застаряващото население. Очакванията са след около 40 години работещите хора, т.е. тези, които създават добавената стойност в икономиката, да са с 40% по-малко. Това става ясно от изготвен от Световната банка доклад, озаглавен &quot;Смекчаване на икономическото въздействие от застаряването на населението&quot;.</p>
<p>
	В документа се посочва, че България е на път да се превърне в страната с най-рязък спад на съотношението между застаряващо и население в трудоспособна възраст, а това ще засили натиска върху икономиката и държавните финанси. Причината - делът на работещото население е ключов фактор за нивото на доходите. Ако те не растат, икономиката също няма да върви нагоре.</p>
<p>
	<strong>Новото министерство ще вдига строителния бранш на крака</strong></p>
<p>
	<em>в. Капитал Daily</em></p>
<p>
	Опитите на представители на управляващата коалиция от БСП и ДПС наред с министър Иван Данов да обяснят необходимостта от новото Министрство на инвестиционното проектиране (МИП) в деня, в който ГЕРБ внесе вот на недоверие по политиката на кабинета &quot;Орешарски&quot; в тази област, отново не дадоха очакваната яснота. Вместо това нараснаха въпросителните около връзката на новото ведомство с изразходването на средствата от европейските програми.</p>
<p>
	&quot;Внесеният вот е за политиката в областта на инвестиционното проектиране, но всъщност такава политика няма&quot;, каза бившият министър на регионалното развитие Лиляна Павлова, която сега е депутат от ГЕРБ.</p>
<p>
	<strong>Теглим 700 милиона заем от немска банка</strong></p>
<p>
	<em>в. Стандарт</em></p>
<p>
	България ще изтегли 700 млн.лв. външен заем, съобщи в кулоарите на парламента финансовият министър Петър Чобанов. Той е в рамките на допълнителния дълг от 1 млрд. лв., който хазната може да пусне след актуализацията на бюджета за тази година.</p>
<p>
	Заемът ще бъде набран от немска банка под формата на синтетични облигации. За останалите 300 млн. лв. ще бъдат пласирани също облигации, но на вътрешния пазар от държавни ценни книжа. Мотивът за операцията е, че догодина на държавата предстои да плаща 3 млрд. лв. външен дълг, а през 2015-а и 2017-а също ще има големи плащания.<br />
	Обмисля се бюджетите на министерствата за следващата година, да бъдат по-ниски, каза още Чобанов. По думите му, в условия на ограничен финансов ресурс са необходими мерки за оптимизиране на разходите. Така ще се освободят средства, които може да бъдат използвани за финансиране на политики за увеличаване на заетостта.</p>
<p>
	<strong>Азербайджан ни дава газ от 2019 г.</strong></p>
<p>
	<em>в. Стандарт</em></p>
<p>
	От 2019 г. България ще получава природен газ и от Азербайджан. В Баку девет европейски компании, сред които и нашата &quot;Булгаргаз&quot;, подписаха договори с консорциума &quot;Шах Дениз 2&quot; за закупуване на синьо гориво, съобщи за &quot;Стандарт&quot; изпълнителният директор на родното дружество Димитър Гогов.</p>
<p>
	Нашият контракт е със срок от 25 години, през които ще получаваме от Азербайджан по 1 млрд. куб. метра газ на година. Първите доставки ще могат да започнат най-рано през 2019 г. С подписания договор за първи път реално се диверсифицират източниците и трасетата за доставка на синьо гориво за българския пазар.</p>
<p>
	<strong>Искаме още 7 г. нивите да са само български</strong></p>
<p>
	<em>в. Стандарт</em></p>
<p>
	Удължаване със 7 години на мораториума за покупка на земя от чужденци ще иска земеделският министър проф. Димитър Греков.&nbsp;Екипи от агроведомството и подчинени на вицепремиера Даниела Бобева работят от няколко месеца върху искане към Еврокомисията за увеличаване на срока. Ще настояваме срокът да се удължи с още 7 години и да бъде до 1 януари 2021 г., обясни Греков.</p>
<p>
	Преди да внесат искането в Брюксел обаче, от министерството ще го предложат на земеделската комисия към парламента. Искаме да сме сигурни, че това е общото желание на всички заинтересовани, каза Греков.</p>
<p>
	<strong>Масови нарушения в ресторанти и газостанции</strong></p>
<p>
	<em>в. Новинар</em></p>
<p>
	21 акта за нарушения са съставени при близо 250 проверки на заведения и газостанции, извършени в област Пловдив.<br />
	9 съоръжения са запечатани и е наложена забрана за експлоатацията им, а други 80 са издадени различни разпореждания. Това съобщи пред Дарик гл. инспектор Петър Тосков от Областното управление &bdquo;Пожарна безопасност и защита на населението&rdquo;.</p>
<p>
	На собствениците на тези обекти са наложени глоби от 50 до 2000 лева. Сред най-честите нарушения са поставянето на бутилки с пропан-бутан в мазета и избени помещения, уточни гл. инспектор Тосков.</p>
<p>
	<strong>20 бона, за да захранваш с ток 8-годишна кола</strong></p>
<p>
	<em>в. Новинар</em></p>
<p>
	Масово искат да превърнат старото возило в електромобил, цената ги отказва.&nbsp;Таратайки стават модерни електромобили срещу 20 хил. лв. Въпреки предимствата на ековозилата обаче малцина се съгласяват да броят колосалната сума.</p>
<p>
	&bdquo;Масово валят запитвания за превръщане на стари коли в електромобили. Цената обаче е огромна и щом я чуят, хората се отказват от намерението си&rdquo;, съобщи за &bdquo;Новинар&rdquo; председателят на Управителния съвет на Индустриален клъстер &bdquo;Електромобили&rdquo; Илия Левков.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
