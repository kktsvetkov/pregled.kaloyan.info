

	<div class="art">
		<div id="article_text" class="s4">
			
			
			<p>
	<strong>Новите договори за пътна поддръжка ще са с таван на цените</strong></p>
<p>
	В. Капигал Daily</p>
<p>
	След като през пролетта на 2012 г. се наложи да предоговаря част от позициите в договорите за пътна поддръжка, сега пътната агенция планира да въведе таван на цените за различните дейности. Това ще се случи при подписването на новите 4-годишни договори, което се очаква да стане следващата година, съобщи министърът на регионалното развитие Десислава Терзиева.<br />
	Според нея тръжните процедури за почистване и поддръжка на републиканските пътища ще са голямото предизвикателство както за администрацията, така и за фирмите в бранша през 2014 г. Новите договори ще обхванат пътната мрежа в 27-те областни пътни управления плюс магистралите &quot;Хемус&quot;, &quot;Тракия&quot; (новите отсечки), &quot;Люлин&quot; и завършените до момента участъци от &quot;Струма&quot;.</p>
<p>
	<strong>Превозите сочат оживление в бизнеса</strong></p>
<p>
	В. Стандарт</p>
<p>
	Ръстът на стоките, превозени от &quot;БДЖ-Товарни превози&quot; и обработени от пристанищата, говори за оживление в икономиката. Това заяви транспортният министър Данаил Папазов. В края на август БДЖ возеше по 30 хил. тона на ден, което не е било отдавна, обясни министърът. Над 1,2 млн. тона на месец обработва порт Варна и за първи път в историята общо за цялата година товарите ще надхвърли 10 млн. тона, заяви Папазов. Общо 22 млн. тона са преминали през българските портове до края на август, отчете министърът.</p>
<p>
	<strong>Нова онлайн система ще оценява служителите и кандидатите за работа</strong></p>
<p>
	В. Сега</p>
<p>
	Нова електронна система ще показва на какви изисквания трябва да отговарят кандидатите за 400 длъжности в 20 сектора на икономиката. Уникалният онлайн продукт MyCompetence е разработен в рамките на мащабен проект на Българската стопанска камара, финансиран по европрограмата за развитие на човешките ресурси. Партньори на проекта са двата национални синдиката - КНСБ и КТ &quot;Подкрепа&quot;. Стартът на системата беше даден официално вчера от изпълнителния председател на БСК Божидар Данев в присъствието на вицепремиера по икономическото развитие Даниела Бобева. Според нея създаването на подобна система е доказателство, че средствата по еврофондовете може не само да се &quot;усвояват&quot;, но и да има конкретни ползи и ефекти от това усвояване.</p>
<p>
	<strong>Франция призова България и Румъния да си приберат ромите</strong></p>
<p>
	В. Сега</p>
<p>
	&quot;Илюзия е да мислим, че ще разрешим проблема с ромското население само чрез интегриране&quot;, заяви френският вътрешен министър Манюел Валс в интервю за местно радио. Той бе категоричен, че само една малка част от ромите имат желание да се интегрират. Валс подчерта, че разбиването на лагерите в страната трябва да продължи, а ромите от тях да бъдат отвеждани към границата на Франция.<br />
	Според него премахването на финансовите помощи за връщане на имигрантите в родните им страни, имигрантите от ромски произход не се завръщат повече във Франция.</p>
<p>
	<strong>Красимир Гергов купи сръбската Direct Media</strong></p>
<p>
	В. Капигал Daily</p>
<p>
	Красимир Гергов придоби рекламната агенция на вече бившия кмет на Белград и лидер на сръбската Демократическа партия Драган Джилас Direct media. Сделката бе огласена с прессъобщение от сръбската компания, цитирана от местните информационни сайтове. От офиса на Гергов потвърдиха информацията, но не пожелаха да дадат параметрите на сделката, както и допълнителен коментар по нея.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	
