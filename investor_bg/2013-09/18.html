

	<div class="art">
		<div id="article_text" class="s4">
			
			
			<p>
	<strong>Общините получават част от плоския данък през 2015 г.</strong></p>
<p>
	В. Капигал Daily</p>
<p>
	Преотстъпване на част от данъка върху доходите на физически лица може да получат общините от 2015 г. Мярката се обсъжда активно от представители на правителството и Националното сдружение на общините в България (НСОРБ), като споровете са какви допълнителни отговорности да се прехвърлят на местните власти заедно с допълнителното финансиране.</p>
<p>
	&quot;Поискахме от премиера Пламен Орешарски до 30% от приходите, които осигурява плоският данък на бюджета, да се отстъпят на общините, където живеят лицата, които го плащат. Министър-председателят прие аргументите ни и сега работим по цялостната реформа във финансирането на общините&quot;, каза Емил Савов, заместник-председател на НСОРБ. По думите му сегашният модел за определяне на изравнителна субсидия, с която републиканският бюджет покрива дефицитите в бюджетите на общините, ще се промени напълно.</p>
<p>
	<strong>Нов вариант: 880 лв. таван на старите пенсии</strong></p>
<p>
	В. Стандарт</p>
<p>
	И вълкът сит, и агнето цяло. Тази дилема за размера на пенсиите се опитват да решат в сряда експертите от Консултативния съвет за усъвършенстване на осигурителната система. Заедно със социалното министерство те обсъждат няколко варианта за кого да падне и за кого да остане таванът на пенсиите.<br />
	Според действащото законодателство от 1 януари 2014 г. без таван на парите за старост ще са само новите пенсионери. За близо 53 хиляди души обаче несправедливото ограничение ще остане да действа, въпреки че са се осигурявали върху високи доходи и пенсиите им би трябвало да са над сегашния таван от 770 лв.</p>
<p>
	Най-вероятният сценарий е таванът да се премахне само за новоотпуснатите пенсии, а за старите - да се увеличи със 70 лв. до 840 лв. Сумата се получава при завишаване на максималния осигурителен доход от 2200 на 2400 лв., който се обмисля от правителството (таванът на пенсиите е равен на 35% от максималния осигурителен доход - б.р.). Така догодина броят на ощетените пенсионери ще намалее от 53 хиляди на 32 хиляди. При този вариант бюджетът ще трябва да търси само около 10 млн. лв.</p>
<p>
	<strong>91% от фирмите у нас&nbsp; с оборот под 500 хил.</strong></p>
<p>
	В. Стандарт</p>
<p>
	220 хил. фирми или 91% от предприятията у нас, имат оборот под 500 хил. евро на година. Това стана ясно от думите на зам.-министъра на финансите Людмила Петкова. Това е броят на фирмите, които ще могат да се възползват от новия режим на &quot;касова отчетност на ДДС&quot;. Едно от изискванията към фирмите, за да ползват този режим, е да имат оборот под 500 хил. евро. Новата схема, която няма да е задължителна, ще дава възможност от 2014 г. фирмите да плащат ДДС едва след като са получили парите по дадена сделка. Сега налогът се дължи след издаване на фактура или получаване на стоката, независимо дали парите по сделката са платени.</p>
<p>
	<strong>БГ емигранти пратили 71,5 млн. евро на роднини през юли</strong></p>
<p>
	В. Стандарт</p>
<p>
	71,5 млн. евро са изпратили българските емигранти на свои близки и роднини в страната през юли, сочат данни на БНБ. Паричните потоци от българите, живеещи постоянно зад граница, се увеличават. От януари тази година до края на юли емигрантите са изпратили у нас общо 492,6 млн. евро в сравнение с 488,5 млн. евро за същия период на миналата година.</p>
<p>
	За цялата 2012 г. изпратените от емигрантите средства възлизат на 800 млн. евро. Българите, които живеят в чужбина, традиционно изпращат най-много пари на близките си у нас през летните и пролетните месеци. През тази година рекорд е отчетен през май, когато в страната са постъпили 80,7 млн. евро. Най-малко средства са били изпратени през януари &ndash; 59,5 млн. евро.</p>
<p>
	<strong>Пишат закони срещу картелите</strong></p>
<p>
	В. Стандарт</p>
<p>
	Законите, които позволяват съществуването на картели при производителите на храни, ще бъдат променени. Това съобщи шефът на парламентарната комисия по земеделие Светла Бъчварова при посещение в Русе. Предстоят промени и в други закони, които ще улеснят работата на фермерите и агробизнесмените, обяви тя. Едно от важните предложения е животновъдите да получават земя от държавния поземлен фонд без конкурс. До края на годината всички земеделски производители, които се подпомагат от националния бюджет, и тези, които очакват средства от агроекологични мерки, ще получат парите си за 2013 г., каза още Бъчварова. За това има заделен финансов ресурс, администрацията също е мобилизирана, за да се извършат навреме всички необходими проверки.</p>
<p>
	<strong>&quot;Български пощи&quot; влизат и в моловете</strong></p>
<p>
	В. Сега</p>
<p>
	Да се открият офиси на &quot;Български пощи&quot; в моловете, за да са възможно по-близо до клиентите. Това е най-новата идея, която обмисля ръководството на компанията. &quot;Предвиждаме преместване на пощенските станции на по-търговски места, разкриване на нови клонове в търговски вериги, в моловете&quot;, каза вчера изпълнителният директор на &quot;Български пощи&quot; Пламен Павлов пред БНР. Друга голяма надежда за справяне с лошото финансово здраве на компанията е &quot;Български пощи&quot; да се превърнат в оператор на ваучери за храна с национално покритие.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	
