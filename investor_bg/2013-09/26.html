

	<div class="art">
		<div id="article_text" class="s4">
			
			
			<p>
	<strong>Поредни рокади в сделката за &quot;Доверие&quot;</strong><br />
	В. Капитал Daily</p>
<p>
	Продажбата на пенсионната компания &quot;Доверие&quot; вече постигна рекорд - по най-честа смяна в ръководството на кандидат-купувача й - регистрираното във Великобритания United Capital. Само за двата месеца от обявяването, че United Capital се е договорил с Vienna Insurance Group (VIG), купувачът вече има трети мениджмънт. Иначе акционерите са си трайно с офшорен произход. Справка в британския търговски регистър показва, че тази седмица ръководството отново е било сменено. От него излиза американският адвокат Дебора Стърман, която в края на юли и началото на август бе в България да обясни, че United Capital има сериозни инвестиционни амбиции за &quot;Доверие&quot; и зад купувача стои и голямата инвестиционна компания LJ Capital.</p>
<p>
	<strong>Българското образование масово произвежда излишни кадри</strong><br />
	В. Сега</p>
<p>
	В България има драстично несъответствие между нуждите на пазара на труда и търсенето на квалифицирани кадри. Това посочва Европейската комисия в доклада си за конкурентоспособността, озаглавен &quot;Няма растеж и работа без промишленост&quot;. Годишно търсенето на квалифицирани кадри с инженерни и технически специалности се оценява на 64 000, докато наличните са почти три пъти по-малко - 23 000. В същото време завършилите икономика и стопанско управление са 46 000, докато търсеният брой такива кадри е само 23 000. Завършилите хуманитарни специалности са 24 000, а нуждата от такива специалисти се оценява на 2000 годишно, посочва докладът. В същото време общо инвестициите в образование у нас са 3% от брутния вътрешен продукт - близо два пъти под средните за ЕС 5.6%.</p>
<p>
	<strong>София ще обсъжда нов спасителен план за губещото &quot;Озеленяване&quot;</strong><br />
	В. Сега</p>
<p>
	Столична община ще обсъди идеи за преструктуриране на общинската фирма &quot;Озеленяване&quot;. Причината за това е, че с всяка изминала година дружеството отчита все по-големи загуби, защото не е конкурентно на частните фирми в дейността по поддръжка на паркове и градини. Идеите за реформи са на изпълнителния директор на дружеството Добрин Александров, който предлага то да се занимава занапред само с производство на цветя.</p>
<p>
	<strong>Вдигат крепости с пластмаса</strong><br />
	В. Стандарт<br />
	Крепости у нас се реставрират с пластмаса. Вместо да използват естествени материали, както изисква Венецианската харта, строители пестят пари с полимерни плоскости, алармираха археолози. Възстановката на крепостта &quot;Кракра&quot; по тази технология вдигна накрак цял Перник. Хората настръхнаха, защото сдружението &quot;БЕФТ - Пи ес инвент&quot; вдига зидове на твърдината с полимерни плоскости. Пращаме сигнал до Европейската комисия, заяви вчера водачът на градското недоволство Вихрен Матев. Той припомни, че проектът се финансира с европари и е за 4,2 млн. лв. &quot;Това явно безумие с полимерите струва милиони, трябва да се прекрати&quot;, възмути се и шефът на Националния исторически музей проф. Божидар Димитров.</p>
<p>
	<strong>70 иновации представят на панаира в Пловдив</strong><br />
	В. Новинар</p>
<p>
	Над 70 иновации ще бъдат представени на Международния технически панаир в Пловдив, който ще се проведе от 27 септември до 2 октомври. Посетителите ще могат да видят уреди за пречистване на въздух и вода без химическо третиране, различни технологии в машиностроенето, енергетиката и др. Екология, пестене на енергия, нови строителни материали, антикризисни решения са само част от областите, с които се занимават фирмите изложители.</p>

			<div style="display: block; clear: both; padding-top: 10px;"><i>По статията работи: <a href="znvygb:xebxbqryvn@tznvy.pbz" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	
