

	<div class="art">
		<div id="article_text" class="s4">
			
			
			<p>
	<strong>Конкуренти обвиниха &quot;Булсатком&quot; в дъмпинг</strong></p>
<p>
	<em>в. Капитал Daily</em></p>
<p>
	&quot;Евтин&quot;, &quot;подяден&quot;, &quot;ерозирал&quot; - така определят пазара на телевизионни доставки в България както повечето участници на него, така и желаещите да навлязат. В същото време втората група - на желаещите място в сектора, не изчезва, което е ясен признак, че браншът не е съвсем неатрактивно място. Най-често обвиняваният за ниските цени за потребителите е най-големият на пазара - &quot;Булсатком&quot;. Затова не е чудно, че отдавна витаещото недоволство на голяма част от бранша срещу сателитния оператор се материализира в жалба срещу него в Комисията за защита на конкуренцията (КЗК), която пък реши да направи проверка. Резултатите ще са интересни не само заради анализа, който антимонополният регулатор ще направи на дейността на компанията, но и заради високия залог: максимумът, с който &quot;Булсатком&quot; може да бъде санкциониран, е 10% от оборота му.</p>
<p>
	<strong>Кабинетът ще плати около 200 млн. лв. авансово на фермерите</strong></p>
<p>
	<em>в. Капитал Daily</em></p>
<p>
	Отправеното още през лятото искане на зърнопроизводителите за предсрочно изплащане на земеделските субсидии още през есента на настоящата година вместо в началото на следващата е на път да бъде частично удовлетворено. Кабинетът планира да изплати близо 200 млн. лв от средствата до края на годината, а цялата сума по сметките на фермерите да бъде преведена в началото на следващата година.</p>
<p>
	Информацията все още не е окончателна, но индикации, че това ще се случи, дадоха през миналата седмица министрите на финансите и на земеделието Петър Чобанов и Димитър Греков. През тази кампания земеделските производители трябва да получат общо 1.118 млрд. лв.</p>
<p>
	<strong>Бежанци спъват почивките в Турция</strong></p>
<p>
	<em>в. Стандарт</em></p>
<p>
	Засилената бежанска вълна от Сирия може да затрудни почивките и екскурзиите до Турция, заявиха родни туроператори. Преди ден военният министър Ангел Найденов загатна, че може да се стигне и до затваряне на границите. &quot;Обсъждали сме го като варианти, но неколкократно съм заявявал, че затварянето на границите не решава проблема, тъй като той в този си вид е хуманитарен преди всичко&quot;, заяви премиерът Пламен Орешарски.</p>
<p>
	<strong>Такситата с разрешения от кмета за три години</strong></p>
<p>
	<em>в. Стандарт</em></p>
<p>
	Срокът на разрешението за извършване на таксиметров превоз, което се дава от кметовете на общините на превозвачите, да се увеличи на 3 години.&nbsp;Това е една от 88-те мерки за намаляване на административната тежест върху бизнеса, които са предложени от вицепремиера Даниела Бобева. Сега срокът на разрешението е 12 месеца от датата на издаването му. За подновяването му превозвачът е длъжен да подаде документи в общината по общия ред не по-късно от 30 дни преди изтичане срока на неговата валидност.</p>
<p>
	Таксиметровите превозвачи отдавна негодуват между драстичното разминаване между валидността на разрешението от кмета и на лиценза, издаван от ИА &quot;Автомобилна администрация&quot;, който е безсрочен с мотива, че общините печелят от едногодишния срок. Запознати твърдят, че идеята на вицепремиера Бобева е дори изцяло да отпадне една от двете регистрации на таксиметровите фирми, като остане една - или в общината, или в ИААА.</p>
<p>
	<strong>Частен порт решава държавни проблеми</strong></p>
<p>
	<em>в. Стандарт</em></p>
<p>
	Частно пристанище решава държавни проблеми на трудовия пазар. Така се получава с &quot;БМФ Порт Бургас&quot;, концесионер на терминал &quot;Бургас-Запад&quot;. Точно преди сключването на договора за концесия много хора от администрацията на държавния порт били преназначени в &quot;Бургас Запад&quot; именно с цел да бъдат освободени от концесионера. Така през май &quot;БМФ Порт Бургас&quot; пое терминала с раздут щат от 524 души.</p>
<p>
	Въпреки тежката криза &quot;БМФ Порт Бургас&quot; ще сведе до минимум освободените служители. Това коментира за &quot;Стандарт&quot; прокуристът Борис Балев и допълни, че те ще са много по-малко от възможностите, които дава договорът за концесия. В Агенцията по заетостта в Бургас за съкращение бяха обявени 117 души, но реално ще си отидат около 70, поясни Балев. Всички те напускат по взаимно съгласие и получават по 4 брутни заплати, допълни той.</p>
<p>
	<strong>Затваряме гръцки пипер, продаваме го в САЩ за наш</strong></p>
<p>
	<em>в. Новинар</em></p>
<p>
	Изнасяме 3 пъти повече чушки, отколкото произвеждаме.&nbsp;България изнася 3 пъти повече пипер, отколкото произвежда. Заради голямото търсене на родния продукт във всякакъв вариант &ndash; стрит, сушен, в буркани, наши фирми затварят вносен, който след това продават в чужбина за български. Това съобщиха за &bdquo;Новинар&rdquo; от асоциация &bdquo;Български пипер&rdquo;.<br />
	Освен български чушки се използват и зеленчуците от Гърция, Македония, Сърбия и Турция. Експортът ни се осъществява в Германия, Полша, Русия, САЩ, Канада и др., уточни организационният секретар на асоциацията Георги Василев.</p>
<p>
	<strong>Хампарцумян: Купуваш жилище, каквото можеш да си позволиш</strong></p>
<p>
	<em>в. Новинар</em></p>
<p>
	Очевидно имаме напрежение в обществото, очевидно има недоверие от една част на обществото към друга. Иначе в чисто икономически план България още преди това правителство беше тръгнала лекичко нагоре. Тази тенденция се запазва. Ние имаме предпоставки да растем нагоре, но дано доверието на обществото бъде възстановено.<br />
	Трябва да има обществено съгласие по най-важните цели. Така Левон Хампарцумян, главен изпълнителен директор и председател на Управителния съвет на &bdquo;УниКредит Булбанк&quot; и председател на Асоциацията на банките в България, коментира в сутрешния блок на ТВ7 развитието на страната на фона на продължаващите повече от сто дни протести.</p>
<p>
	<strong>Съседи ще плащат парното на нелоялни клиенти</strong></p>
<p>
	<em>в. Новинар</em></p>
<p>
	Съседи ще плащат сметките за парното на нелоялни клиенти. Проблемът е, че има абонати на &quot;Топлофикация-София&quot;, които са подали молба за прекратяване на отоплението, но в същото време са го използвали през зимните месеци. Затова сега ще се наложи техните комшии да платят дълговете, тъй като потреблението на парно се води използвано от общите части на входа.</p>
<p>
	<strong>Създават фонд за щети от природни бедствия в земеделието</strong></p>
<p>
	<em>в. Сега</em></p>
<p>
	Предстои да бъде създаден фонд от 100 милиона евро, който да покрива щети, причинени на земеделските стопани от природни бедствия. Това съобщи вчера заместник-министърът на земеделието Явор Гечев. Парите щели да дойдат от бъдещата Програма за развитие на селските райони. Първите схеми по нея може да бъдат отворени още идния май, за да се избегне разминаване между двата програмни периода. Тази програма ще разполага с огромен ресурс до 2020 г. - около 2.1 милиарда евро.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
