

	<div class="art">
		<div id="article_text" class="s4">
			
			
			<p>
	<strong>И учителите вече ще пишат учебници</strong></p>
<p>
	<em>в. Сега</em></p>
<p>
	Учители да участват в писането на учебниците обеща образователният министър Анелия Клисарова. Целта е написаните на висок и неразбираем стил помагала да станат по-достъпни за учениците. Това е поредният министър, който обещава решение на един от най-големите проблеми в средното ни образование.</p>
<p>
	&quot;Въпросът бе поставен на срещата с директорите на регионалните инспекторати и се стигна до извода, че в писането на помагалата трябва да бъдат включени не само експерти и университетски преподаватели, но и повече средношколски учители, защото именно те са тези, които имат ясна представа за уменията и знанията на учениците в съответния момент и възраст&quot;, мотивира се Клисарова пред БНР.</p>
<p>
	<strong>Втора тапа се заформя на &quot;Тракия&quot; след празниците</strong></p>
<p>
	<em>в. Сега</em></p>
<p>
	Движението по магистрала &quot;Тракия&quot; ще бъде затруднено още повече след празниците. От 10 септември започва ремонтът на втори виадукт. Той е на 67-и километър при село Церово, съобщиха вчера от пътната агенция. Ремонтът на първия мост при 61-ви километър вече предизвика километрични задръствания, тъй като съвпадна с края на отпускарския период и с прибирането на гастарбайтерите от Турция.</p>
<p>
	Заради очертаващата се втора тапа по магистралата пътната агенция въвежда нови ограничения и съветва да се използват алтернативни маршрути. Движението от Пловдив към София ще се извършва в две ленти, а в обратната посока - от столицата към Пловдив - в една лента. &quot;През първите два дни от ремонтните дейности ще се правят геодезически замервания, за да се прецени поведението на конструкцията при промененото натоварване&quot;, обясняват още от пътната агенция.</p>
<p>
	<strong>Щатски десант в Ново село</strong></p>
<p>
	<em>в. Стандарт</em></p>
<p>
	Над 500 американски командоси, хеликоптери и още куп военна техника идват на база &quot;Ново село&quot; край Сливен. На българските вече летища кацат самолети на US армията. В Сливен пък се появиха цивилни джипове с номера &quot;US Army&quot; . Всички те се включват в първото българо-американско учение на специалните сили, което носи названието &quot;Хвърлена ръкавица 2013&quot;. В него участват силите за специални операции на българската и американска армия, научи &quot;Стандарт&quot;. От наша страна се включват елитните ни десантчици от бригадата &quot;Специални сили&quot; в Пловдив. Американците пък водят свои &quot;тюлени&quot; и специалисти по борба с тероризма.&nbsp;</p>
<p>
	Основният акцент на обучението ще е борба с тероризма. На база &quot;Ново село&quot; ще има десант на командоси с хеликоптери, но без скокове с парашут. Ще се включат и самолети на българските ВВС, а военна техника ще се придвижва в различни части на страната. Няма да има обаче ден за ВИП гости, твърдят запознати с плана на учението. То стартира в разгара на сирийската криза, което породи слухове, че има връзка с предстоящи бойни действия в Близкия изток.</p>
<p>
	<strong>Второ летище край София</strong></p>
<p>
	<em>в. Стандарт</em></p>
<p>
	Тежки пътнически и карго самолети ще могат да кацат край радомирското село Кондофрей. Това ще стане, ако бъде реализиран генералният план за развитие на бившето военно летище. Документът неотдавна беше одобрен от експертния съвет на ГД &quot;Гражданска въздухоплавателна администрация&quot; към транспортното министерство, съобщиха авиоексперти. Планът е много амбициозен, коментираха те. Той включва изграждане на нови пътнически терминал, карго зона, перони, пътеки за рулиране, ГКПП и митница, които ще превърнат бившия аеродрум в шестото международно летище у нас.</p>
<p>
	Сериозни инвестиции ще глътне 2500-метровата бетонна полоса за излитане и кацане, която е строена за изтребители. Поради това нейната носимоспособност трябва да се усили, за да поема в бъдеще тежките граждански самолети от типа на Боинг 737, Еърбъс А320 и др. Въз основа на одобрения генерален план собственикът на аеропорта трябва да извади ПУП и да получи разрешение за строителство, обясниха експерти.</p>
<p>
	<strong>Брюксел ще ни съди за газа поне 3 месеца</strong></p>
<p>
	<em>в. Стандарт</em></p>
<p>
	Делото, което Европейската комисия повдигна срещу България заради несъответствия между директивите и практиката в родния газов сектор, вече влезе в съда на ЕС в Люксембург, съобщава БНР. Очаква се делото да продължи между 3 и 8 месеца, през които държавата ще може да се защити. Обвиненията срещу страната ни, които бяха повдигнати през април 2012 г., са предимно заради това, че България не е предоставила на участниците на газовия пазар максимален свободен капацитет в двете посоки на газопреносната ни система, както и че нямаме двупосочни междусистемни връзки със съседните държави.</p>
<p>
	<strong>300 хотела в София пустеят</strong></p>
<p>
	<em>в. Новинар</em></p>
<p>
	300 хотела в София пустеят. Обектите стоят почти празни, въпреки че някои от тях са съвсем близо до Витоша.</p>
<p>
	Това съобщи за &quot;Новинар&quot; председателят на Българската хотелиерска и ресторантьорска асоциация Благой Рагин. По думите му принос за това имат съоръженията на Витоша, които са пред разпад. Той изтъкна още, че за зимния туризъм ще помогне и развитието на пистите в Банско.</p>
<p>
	<strong>Нищят бъдещето на семейните ферми</strong></p>
<p>
	<em>в. Новинар</em></p>
<p>
	Перспективите пред семейните ферми ще обсъждат земеделските министри на страните от Европейския съюз на заседание от 8 до 10 септември във Вилнюс.</p>
<p>
	Директните плащания, които се предоставят на семейните ферми, повишават нивото на икономическа сигурност на семействата, занимаващи се със земеделие, като допълват техните доходи, обясниха от Министерския съвет. От друга страна, те ги стимулират да се съобразяват с екологичните изисквания и по този начин допринасят за устойчивото развитие на средата, в която са разположени стопанствата.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
