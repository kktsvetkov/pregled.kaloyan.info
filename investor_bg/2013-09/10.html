

	<div class="art">
		<div id="article_text" class="s4">
			
			
			<p>
	<strong>ДАНС е утроила подслушванията през първата половина на 2013 г.</strong></p>
<p>
	<em>в. Капитал Daily</em></p>
<p>
	Държавна агенция &quot;Национална сигурност&quot; (ДАНС) е увеличила значително подслушването през първите шест месеца на годината, става ясно от шестмесечния отчет на агенцията. По план за цялата 2013 г. тя е трябвало да приложи 526 специални разузнавателни средства (СРС), но до края на юни техният брой вече е бил 876, или близо 65% повече от годишната прогноза. За сравнение &ndash; през първото полугодие на миналата година са приложени 264 СРС-та - повече от три пъти по-малко, а през цялата 2012 г. - общо 507.</p>
<p>
	До редакционното приключване на броя от ДАНС не отговориха на какво се дължи този ръст. В отчета на агенцията е записано многозначително, че &quot;броят на СРС се определя от динамиката на средата за сигурност&quot;, но от документа не става ясно каква точно е промяната, която е наложила засиленото им използване. Докладът обхваща периода, преди в ДАНС да бъде влята ГДБОП, т.е. увеличението не се дължи на новите правомощия, които агенцията получи.</p>
<p>
	<strong>Кабинетът иска минималната заплата да се увеличи на 340 лв. от 1 януари 2014 г.</strong></p>
<p>
	<em>в. Сега</em></p>
<p>
	От 1 януари 2014 г. минималната заплата най-вероятно ще се увеличи с 30 лв. до 340 лв. Това става ясно от процеса на договаряне на минималните осигурителни прагове между синдикати и работодатели. Препоръката на социалното министерство е била партньорите да водят преговори, като се съобразяват с този размер на най-ниското възнаграждение. Договорките в 44 икономически дейности от 85 обаче са сключени при 310 лв. минимална заплата. Това означава, че промени в праговете може да се наложат и след окончателното им договаряне. Сега средният им ръст е 4.1%, но той не включва евентуалния нов ръст на минималната заплата.</p>
<p>
	От указанията излиза, че управляващите вероятно се отказват от намерението си да вдигнат два пъти най-ниското възнаграждение - от 1 октомври и от 1 януари. За октомври те се застраховаха, че ще има увеличение само ако се разберат социалните партньори, но те от години не намират допирни точки в позициите си.</p>
<p>
	<strong>Търговска война пламна на Балканите</strong></p>
<p>
	<em>в. Сега</em></p>
<p>
	Търговска война пламна на Балканите. Властите в Скопие въведоха такси за влизащи в страната косовски граждани и автомобили, след като правителството в Прищина взе решение да блокира всички македонски продукти.</p>
<p>
	От неделя вечер в Косово влезе забрана за внос на редица стоки от Македония. Това бе отговорът на Прищина на решение на правителството в Скопие, което изостри търговските отношения на Балканите още от началото на юли. Тогава Македония реши да защити местните производители на пшеница, като задължи вносителите за всеки килограм купена от страните - членки на Централноевропейското споразумение за свободна търговия (ЦЕФТА), пшеница, да изкупуват 3 кг пшеница от местни производители.</p>
<p>
	<strong>250 000 българи отказват да се осигуряват за здраве</strong></p>
<p>
	<em>в. Сега</em></p>
<p>
	Около 250 000 българи имат доходи и могат да внасят здравни осигуровки, но не го правят вероятно заради огромното недоверие в здравната ни система, ниското качество на услугите и нуждата от доплащане почти във всички случаи. Още над 460 000 са хората, които, и да искат, не могат да се осигуряват заради липсата на доходи. Стряскащите цифри от анализ на НАП цитира вчера председателят на здравната комисия в парламента Нигяр Джафер. На практика това са несъбираеми вноски, тъй като хората в първата група трудно може да бъде идентифицирана, а от втората няма какво да се събира. Общо неосигурените за здраве са 2 млн. Здравната осигуровка е задължителна и тези 250 000 българи се водят длъжници на НЗОК.</p>
<p>
	Джафер обяснява нежеланието за осигуряване с действията на управлението на ГЕРБ, което пренасочи близо 2 млрд. лв. от здравни осигуровки за дейности, които са ангажимент на държавата или направо за покриване на дупки в бюджета. &quot;Един заместник-министър на финансите тези дни откровено призна, че част от тези средства са отишли за инфраструктура&quot;, обяви Джафер, като визира Владислав Горанов. Според депутата от ДПС сега българите се питат &quot;защо с моите осигуровки се плаща какво ли не, но когато аз имам нужда, обикновено няма направления и трябва да си заплащам лечението&quot;.</p>
<p>
	<strong>Орешарски черпи със 148 милиона</strong></p>
<p>
	<em>в. Стандарт</em></p>
<p>
	Премиерът Пламен Орешарски развърза кесията навръх 100-те дни на кабинета. 148 милиона лева ще бъдат раздадени на девет министерства за непредвидени харчове. Още 11,5 милиона ще получат тютюнджиите, а с 3,5 млн. ще бъдат зарадвани производителите на плодове и зеленчуци. Допълнителните суми ще бъдат извадени от фонда за непредвидени и неотложни разходи.</p>
<p>
	Орешарски е най-щедър към социалното министерство, което ще получи 40 млн. лв. Те ще отидат за хора с увреждания и децата в приемни семейства. Министерството на отбраната пък ще получи 30 млн., а с 5 по-малко ще вземе МВР. Ведомството на Цветлин Йовчев ще се разплати с доставчици на горива и дрехи. В сметката за извънредните харчове се е вредила и Академията на науките, която ще вземе 500 бона за библиотеката си.</p>
<p>
	<strong>Руски квартали в Царево и Лозенец</strong></p>
<p>
	<em>в. Стандарт</em></p>
<p>
	&quot;Най-голям интерес от страна на руски граждани има към Царево и Лозенец. Всяка година имаме нови рускоговорящи съграждани, които стават постоянни жители. Увеличава се интересът и към най-южните точки на общината. Това се случва след реновирането на пътя Царево-Ахтопол-Синеморец-Резово&quot;. Това каза кметът на община Царево Георги Лапчев по време на среща с руския посланик у нас Юрий Исаков. Руските граждани идват в най-южните точки на българското Черноморие не само заради природните дадености, но и заради културно-историческото наследство, на което община Царево акцентира, каза посланик Исаков. Той посети музея в Царево и разгледа най-голямата частна етнографска колекция от пафти и накити в България.</p>
<p>
	<strong>Блок 7-и в &ldquo;Козлодуй&rdquo; ще работи след 2030 г.</strong></p>
<p>
	<em>в. Стандарт</em></p>
<p>
	Блок 7 на АЕЦ &quot;Козлодуй&quot; ще заработи след 2030 г., обясни шефът на централата Иван Генов пред БНР. Процесът по изграждането на нова ядрена мощност е дълъг и стартиралата наскоро процедура за избор на площадка е само една от стъпките. Вероятно в началото на октомври АЕЦ &quot;Козлодуй&quot; вече ще разполага с технико-икономическия анализ и оценката на предложените площадки. Тогава в Първа атомна ще бъде направен технически съвет, който да избере една от предложените площадки. Паралелно се работи и по одобряването на Доклада за Оценка върху околната среда.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
