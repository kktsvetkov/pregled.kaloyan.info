

	<div class="art">
		<div id="article_text" class="s4">
			
			
			<p>
	<strong>Евросубсидии за луксозни коли</strong><br />
	В. Капитал Daily</p>
<p>
	Когато чуете селски туризъм, вероятно си представяте уединена почивка в къща за гости на някое красиво място в провинцията. Някои предприемачи, кандидатстващи за еврофинансиране, обаче имат по-различна идея. В момента по европейската Програма за развитие на селските райони са подадени над 1200 проекта от фирми и земеделски стопани, които искат да задвижат свои неземеделски дейности в по-малки селища. Впечатляващото е, че над 200 от тях включват единствено и само покупката на автомобили. В много от случаите инвестицията в транспортни средства е описана като предоставяне на услуга за селски туризъм - за посещения на забележителности, излети в природата и други, като става дума за покупка на луксозни коли, яхти и дори хеликоптер.</p>
<p>
	<strong>Сделката за &quot;Бургаски корабостроителници&quot; се проваля</strong><br />
	В. Капитал Daily</p>
<p>
	Сделката за &quot;Бургаски корабостроителници&quot; с турския инвеститор се е провалила, съобщи източник на &quot;Капитал Daily&quot; от морския град. Това се потвърждава от отмяната на насроченото за 30 октомври извънредно общо събрание на акционерите на дружеството, на което трябваше да бъдат гласувани назначенията на трима турски граждани в борда на директорите. По неофициална информация това, което е отблъснало чуждия инвеститор, са множеството скрити задължения, които са установени след постигната принципна договореност с продавача - свързаното с Васил Божков работническо-мениджърско дружество &quot;Бургаски корабостроителници&quot;, притежаващо 80% от капитала на компанията.</p>
<p>
	<strong>Таванът на пенсиите може да се вдигне на 960 лв. през 2014 г.</strong><br />
	В. Сега</p>
<p>
	Най-високата пенсия в България може да доближи знаменателния праг от 1000 лв. за първи път следващата година. Това ще стане, ако политиците приемат предложението на експертите от съвета по пенсионна реформа таванът на пенсиите да се вдигне от 770 на 960 лв. от 2014 г. Вариантът е избран с пълно единодушие на заседание късно в сряда. Експертите предлагат максималната пенсия да бъде 40% от максималния осигурителен доход, който през 2014 г. ще бъде 2400 лв. Сега съотношението е 35%.</p>
<p>
	<strong>Препълнените зали в театрите товарели бюджета на Стоянович</strong><br />
	В. Сега</p>
<p>
	Коренна промяна в политиката за сценичните изкуства и в начина за финансиране на културните институти обмислят културният министър Петър Стоянович и екипа му. Занапред делегираните бюджети на държавните театри, опери, филхармонии няма да зависят единствено от броя на зрителите, а значение вече ще има и качеството на продукцията им. Като мотив за поредната реформа в сектора Стоянович изтъкна, че увеличеният брой на зрителите натоварва бюджета на ведомството му. Какви ще са критериите за качество и как ще се избегне субективността при оценката - два особено чувствителни въпроса за гилдията, министърът не уточни. &quot;Системата на делегираните бюджети стимулира креативността на творческите състави и доведе до увеличаване на броя на зрителите, което автоматично натоварва бюджета&quot;, аргументира се той.</p>
<p>
	<strong>Само 22% от самолетите ни могат да летят</strong><br />
	В. Стандарт</p>
<p>
	Едва 22% от летателната техника е годна, призна военният министър Ангел Найденов вчера. Той посочи, че до 2029 година ще са нужни поне 500 млн. лева за поддръжка на самолетите и хеликоптерите на армията. До края на 2015 година ведомството ще трябва да даде и 269 млн. лева за освобождаване на честоти, нужни за скоростните влакове и комуникационните мрежи от ново поколение. 150 от тях ще са само за авиацията.</p>
<p>
	<strong>Докладваме по нета за подкупни катаджии</strong><br />
	В. Стандарт</p>
<p>
	МВР въвежда система, чрез която хората ще могат да подават оплаквания за неправомерни действия на патрулите на КАТ. Сигнали ще могат да се подават по телефона или по интернет. Това съобщи вътрешният министър Цветлин Йовчев след национално съвещание, на което бяха обсъдени проблемите и набелязани конкретни мерки за преодоляване на корупцията на пътя. Мерките са разписани в специална инструкция, която действа от 10 септември. Според нея патрулите на КАТ ще могат вече да спират автомобили само при явно нарушение на правилата на движение по пътя, при съмнение за употреба на алкохол и наркотици, при съмнение за участие в катастрофа или престъпление и при техническа неизправност.</p>

			<div style="display: block; clear: both; padding-top: 10px;"><i>По статията работи: <a href="znvygb:xebxbqryvn@tznvy.pbz" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	
