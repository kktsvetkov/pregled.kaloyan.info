

	<div class="art">
		<div id="article_text" class="s4">
			
			
			<p>
	<strong>ДКЕВР може да бави с години решението си за ЧЕЗ</strong></p>
<p>
	<em>в. Сега</em></p>
<p>
	Над 6 месеца след като ДКЕВР започна процедура по отнемането на лиценза на &quot;ЧЕЗ Разпределение&quot; и &quot;ЧЕЗ Електро&quot;, все още няма решение по казуса, а окончателното становище може да отнеме години. Това става ясно от отговор на ДКЕВР до в. &quot;Сега&quot;. В него се посочва, че в наредбата по лицензиране на дейностите в енергетиката не е предвиден срок, в който процедурата да приключи.</p>
<p>
	Регулаторният орган все още събира информация от общините и останалите институции по места, които трябва да кажат как ще се отрази евентуалното отнемане на лиценза на ЧЕЗ. Те ще трябва да дадат мнение и за това дали няма да бъде нарушено снабдяването с ток на клиентите на дружеството в Западна България. До момента не са постъпили становища от всички институции, отбелязват от ДКЕВР. Комисията ще приключи откритите процедури, когато събере всички необходими доказателства за изясняване на фактите и обстоятелствата, заявиха от ведомството на Анжела Тонева.</p>
<p>
	<strong>Съдия-изпълнители продават мезонети до морето по 38 бона</strong></p>
<p>
	<em>в. Стандарт</em></p>
<p>
	Мезонет на пъпа на Варна за 38 100 лв. Това е една от най-атрактивните оферти в публичния регистър на частните съдия-изпълнители. Предложената от тях стартова цена е за апартамент от 248 квадрата. Наддаване за тристайно жилище от 90 кв. м на ул. &quot;Поп Харитон&quot; до Колхозния пазар тръгва от 61 920 лева. В морската столица се продава и тристаен апартамент на длъжник от 93 кв. метра с начална цена от 115 000 лева.</p>
<p>
	През септември изгодни предложения има за имоти в курортите по морето. Евтино жилище може да се закупи в Златни пясъци. Двустаен апартамент в местността Ламбур Бунар от 47 кв. м се продава с начална цена от 42 000 лева. Заведение в курорта &quot;Св. св. Константин и Елена&quot; от 205 кв. м тръгва в наддаването с цена 336 750 лева. Обявени са и доста продажби на земеделска земя в Шкорпиловци. Стартовата цена на квадратен метър е 2 лева. Например 1266 кв. м се продават за 2583 лева, а 2070 кв. м - за 4017 лева. Небостъргач в строеж е сред имотите, които се продават от съдия-изпълнител в Пловдив.</p>
<p>
	<strong>Скачат таксите за дела срещу длъжници</strong></p>
<p>
	<em>в. Стандарт</em></p>
<p>
	Таксите по дела на държавни съдебни изпълнители вече са с 20% по-високи. Причината за увеличението е въвеждането на ДДС върху тези услуги. Така от юли за образуване на изпълнително дело срещу длъжник се плаща 24 лв. вместо 20.&nbsp;За цялостно проучване на имущественото състояние, за набавяне на данни, документи, книжа и други се искаха 50 лв. Сега цената е 60 лв. Таксите по изпълнителното дело се плащат от взискателя, който завежда делото и са за сметка на длъжника.</p>
<p>
	През миналата година Европейската комисия откри наказателна процедура срещу България заради двойния режим за облагане с ДДС от страна на съдебните изпълнители. Държавните бяха освободени от начисляване на 20% данък, докато частните са задължени да го правят и това създаваше неравнопоставеност.</p>
<p>
	<strong>2,5 млрд. лв. от парите за втора пенсия са в чужбина</strong></p>
<p>
	<em>в. Стандарт</em></p>
<p>
	Частните пенсионни фондове, в които българите се осигуряват за втора и трета пенсия, са инвестирали в чужбина над 2,5 млрд. лв. от акумулираните средства. Това показват данните на Националния статистически институт към края на 2012 г.</p>
<p>
	От събраните във фондовете към онзи момент 5,709 млрд. лв. около 45% са инвестирани в чуждестранни финансови активи. Те заемат и най-голям дял от различните инструменти, в които се инвестират парите на осигурените за втора и трета пенсия. Освен това между 2011 и 2012 г. делът на вложенията в чужбина се увеличава за сметка на банковите депозити.</p>
<p>
	<strong>100 дни завръщане на тройната коалиция</strong></p>
<p>
	<em>в. Капитал Daily</em></p>
<p>
	БСП, ДПС и &quot;Атака&quot;, които застанаха зад новото правителство на България след предсрочните избори на 12 май, поискаха да му бъде осигурено спокойствие през първите 100 дни, в които да заработи и да покаже намеренията си за политиката, която ще води. Този срок изтича след два дни и свършеното досега се изчерпва почти само с кадровите смени в т.нар. втори ешелон на властта - зам.-министри, областни управители, ръководители на държавни агенции и други подчинени на правителството структури.</p>
<p>
	Дори неизчерпателното проследяване на по-важните назначения откроява два основни белега - връщането на станали скандално известни&nbsp; кадри от управлението на тройната коалиция (2005-2009 г.) и доминиращата роля на ДПС в този мащабен процес. Именно заради демонстрирането на този подход във всички останали сфери най-изразителната му илюстрация продължава да е поставянето на Делян Пеевски начело на ДАНС, независимо от последвалата отмяна на избора му от парламента.</p>
<p>
	<strong>Ангел Найденов: 10 млн. лв. са нужни за проблема с бежанците</strong></p>
<p>
	<em>в. Новинар</em></p>
<p>
	Разходите за решаване на проблема с прииждащите сирийци до края на годината може да надхвърлят 10 млн. лв.<br />
	Това заяви пред Нова телевизия военният министър Ангел Найденов. Той отново потвърди мнението си, че нашата армия не притежава способността за преки бойни действия, доколкото най-вероятният сценарий е употребата на крилати ракети и ограничени въздушни удари. Ако рискът от хуманитарна помощ се увеличи, страната ни може да потърси помощ и от Международния червен кръст, посочи военният министър.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
