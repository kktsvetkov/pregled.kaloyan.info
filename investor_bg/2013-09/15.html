

	<div class="art">
		<div id="article_text" class="s4">
			
			
			<p>
	<strong>Цените в хотелите по морето падат, в големите градове нарастват</strong></p>
<p>
	<em>в. Капитал Daily</em></p>
<p>
	Цените в българските хотели намаляват през септември както спрямо август, така и спрямо същия месец на миналата година. Общият спад се дължи изцяло на по-ниските цени по Черноморието, докато в големите градове - София, Пловдив, Русе, Велико Търново - те се увеличават.</p>
<p>
	Това сочи месечният хотелски индекс на търсачката за хотели trivago.bg, която сравнява цените на повече от 700 000 хотела от над&nbsp; 200 сайта за резервации по целия свят.</p>
<p>
	Този месец средната цена на нощувка се е понижила със 17% спрямо август и с 8% спрямо година по-рано.&nbsp; Най-скъпите хотели са в &quot;Албена&quot; въпреки месечното поевтиняване със 17 на сто. В курорта средната цена за настаняване в двойна стая през септември е 147 лв.</p>
<p>
	<strong>Детските пак няма да са за всички деца</strong></p>
<p>
	<em>в. Сега</em></p>
<p>
	Въпреки обещанията на БСП да дадат детски надбавки на всички деца и догодина най-вероятно ще има подоходен критерий, тъй като в социалното министерство се правят различни разчети, свързани с финансово ограничение.</p>
<p>
	Вариантите са месечната помощ да се отпуска при доход до 350 лв. на член от семейство, както досега, или достъпът да се увеличи до 500 лв. Разчети се правят за ръст на детските от 50 лв., макар че имаше идея да станат и 60 лв.</p>
<p>
	Сметките на различните варианти биха били излишни, ако бюджетът за догодина можеше да си позволи надбавката да е за всички деца. За това ще трябват около 140 млн. лв. допълнително над сегашните 365 млн. лв., ако сумата остане 35 лв. и още над 300 млн. лв., ако се увеличи на 50 лв.</p>
<p>
	Участници в Консултативния съвет за пенсионната реформа, където идеите за новия ред за изплащане на детските са се коментирали в рамките на подготовката на държавния бюджет за 2014 г., признаха, че е по-вероятно подоходният критерий поне за догодина да остане. Социалният министър Хасан Адемов пък вече няколко пъти повтори, че не могат да се правят чудеса в социалното подпомагане при малък ръст на икономиката.</p>
<p>
	<strong>Застрахователи вложиха в чужбина 2,3 милиарда</strong></p>
<p>
	<em>в. Стандарт</em></p>
<p>
	Инвестициите на българските застрахователи в чужбина възлизат на 2,306 млрд. лв., показват данните на БНБ към края на юни. Зад граница са вложени 48,5% от парите на родните застрахователи.</p>
<p>
	Инвестициите на компаниите в чужбина нарастват с по-бързи темпове отколкото вложенията в страната. Между юни 2012 г. и юни 2013 г. инвестициите на застрахователите в държави от ЕС се увеличават с 10,9%, докато тези в България - с 4,5% до общо 2,741 млрд. лв. В резултат делът на вложенията в България пада до 51,5%. Година по-рано инвестициите на застрахователите у нас са имали дял от 53,3%.</p>
<p>
	И у нас, и в чужбина компаниите предпочитат да влагат най-вече в облигации, които имат доминиращ дял в общите им инвестиции от 47,6%, или 2,535 млрд. лв. Освен това между юни 2012 г. и юни 2013 г. вложените средства в такива инструменти нарастват с 8,9%. В същото време статистиката отчита намаляване с 5,2% на интереса към депозитите. За година размерът на банковите влогове на застрахователите пада до 918,8 млн. лв. или 17,3% от общия им портфейл.</p>
<p>
	<strong>С E306 млн. обновяват жп линията Русе-Варна</strong></p>
<p>
	<em>в. Стандарт</em></p>
<p>
	Напълно готов е проектът за модернизация на най-старата жп линия у нас - Русе-Варна. Това заяви в Русе Стилиян Кротнев, директор на дирекция &quot;Стратегическо развитие и инвестиционни проекти&quot; в НК &quot;Железопътна инфраструктура&quot;. Индикативната стойност на проекта е 305,7 млн. евро, но след провеждането на тръжните процедури се надяваме тя да бъде по-малка, каза Кротнев. Модернизацията на жп линията ще се финансира от новата ОП &quot;Транспорт&quot;.</p>
<p>
	Трасето е разделено на два участъка - единична жп линия Русе-Каспичан (135 км) и двойната Каспичан-Варна (97 км). Проектът е изготвен от българо-италианския консорциум &quot;Евротранспроект-Нет инженеринг&quot;, научи &quot;Стандарт&quot;. Предвижда се възстановяване на проектните параметри на жп линията за скорост до 130 км/ч за пътническите влакове и до 100 км/ч - за товарните. Целта е увеличаване на средната скорост за движение от сегашните 40-50 км на над 70 км, което ще даде възможност за нарастване на товарния трафик между пристанищата Русе и Варна. Линията е най-пряката връзка на VII и VIII трансевропейски транспортни коридори при гара Синдел.</p>
<p>
	За да се осъществи тази свързаност, е нужно европейско финансиране и за довършване на най-тежкия жп участък у нас - линията Карнобат-Синдел, който се бави вече две десетилетия, каза Кротнев. За обслужването на товаропотока в Русе ще бъде изграден интермодален терминал, допълни той. Само стойността на подготовката на проекта е 2,54 млн. евро, а строителството на терминала вероятно ще струва между 6 и 10 млн. евро.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:iqlnpxbi@znvy.ot" id="worker_creator_email">Венцислав Дяков</a></i></div>		</div>
	</div>

	<!-- Mobile payment branding -->
	
	
