

	<div class="art">
		<div id="article_text" class="s4">
			
			
			<p>
	<strong>&quot;Горна Арда&quot; се задвижва</strong></p>
<p>
	<em>в. Капитал Daily</em></p>
<p>
	Най-големият частен проект за ВЕЦ в България се раздвижва - мажоритарният собственик EVN започва процедура за оценка на въздействието върху околната среда (ОВОС) на хидроенергийната каскада &quot;Горна Арда&quot;. Планът е началото на строителството да е през следващата година, като инвестицията в 170-мегаватовото съоръжение се оценява на 350 млн. евро. Очакванията на EVN са, че след пет години първата мощност от каскадата ще започне да произвежда електроенергия.</p>
<p>
	От &quot;Хидроенергийна компания Горна Арда&quot; обявиха, че тази седмица ще внесат в Министерството на околната среда и водите (МОСВ) уведомление за инвестиционно предложение, на което основание министерството ще започне процедурата. От МОСВ не се ангажираха със срок пред &quot;Капитал Daily&quot;, защото продължителността зависи от експедитивността на дружеството в подготовката и предоставянето на документи и информация, както и от тяхното качество.</p>
<p>
	<strong>Регулатор спря най-доходоносния бизнес на &quot;Евроинс&quot; в Румъния</strong></p>
<p>
	<em>в. Капитал Daily</em></p>
<p>
	Одит, нарушения, глоби и временно блокиране на бизнеса. През тази негативна градация премина бизнесът на &quot;Евроинс Румъния&quot; през летните месеци. Два месеца след като през дружеството мина пълна проверка, която приключи с предписание за отстраняване на засечените нередности, на 29 август румънският регулатор наложи временна забрана на &quot;Евроинс Румъния&quot; да продава най-доходоносните застраховки &quot;Гражданска отговорност&quot; в страната.</p>
<p>
	Тъй като според румънския регулатор те не са изчистени в задоволителна степен, компанията с български собственик трябваше спешно да представи доказателства за изрядността си, за да не търпи загуби от секналите приходи. От &quot;Евроинс&quot; изразиха надежда, че проблемът ще бъде разрешен в близките седмици и че няма да доведе до негативни последици за бизнеса им в България.</p>
<p>
	<strong>Слагат пломби с GPS на камиони с месо и захар</strong></p>
<p>
	<em>в. Стандарт</em></p>
<p>
	Мобилни екипи ще спират влизащите в страната камиони от Румъния и Гърция и ако превозват стоки с голям риск да ощетят бюджета, ще им поставят пломби - обикновени или с GPS. Вече се подготвят промени в ДОПК, с които ще се затегне контролът на стоки с висок риск за хазната. Да бъде създадена дирекция &quot;Фискален контрол&quot;, към която ще има мобилни групи и регионални екипи, предлагат от Министерството на финансите. Мобилните екипи ще спират влизащите в страната камиони на фискални контролни пунктове, които ще бъдат близо до границите с Гърция и Румъния. Те ще слагат пломби на камионите с рискови стоки. Чрез GPS пломбите ще се проследява движението на товара. След това регионалните екипи ще чакат камиона на мястото на разтоварване. Там ще махат пломбата и ще сравняват реалното количество на стоките с декларираното.</p>
<p>
	<strong>Показват ни с e-mail какви данъци плащаме</strong></p>
<p>
	<em>в. Стандарт</em></p>
<p>
	Фирмите и гражданите ще получават e-mail от Националната агенция за приходи след всяко плащане на данъци, научи &quot;Стандарт&quot;. В този e-mail ще се описва кои задължения към хазната са погасени с преведените пари. Новата услуга стартира в петък първо за големите и средните данъкоплатци, тъй като всички регистрирани по ДДС фирми и граждани задължително обявяват пред НАП e-mail за кореспонденция. Броят на големите данъкоплатци е около 1000, а на средните - близо 4000. От новата услуга обаче могат да се възползват всички.</p>
<p>
	<strong>Бобева: Смолян е регионът на малкия и среден бизнес</strong></p>
<p>
	<em>в. Стандарт</em></p>
<p>
	Вицепремиерът по икономическото развитие Даниела Бобева определи Смолян за регионаа на малкия и среден бизнес на пресконференция в Смолян след обиколката си из областта. Тя отбеляза, че точно по тази причина иска в Смолян най-скоростно и най-осезаемо да се усетят мерките, които кабинетът предприема в тази област. По думите й, за да може да се реализира това, са много важни местните власти и информираността. Бобева посочи, че е останала изненадана, че хората, с които се е срещнала при посещението си из областта, не са били наясно с промените, които предстоят в Закона за обществените поръчки, и всичко, което правителството прави и по този случай има нужда от по-широка информационна кампания в тази област. Вицепремиерът по икономическите въпроси наблегна на това, че в област Смолян инфраструктурата е основен проблем, има проблем с мечките, с образователната система, недостига на специалисти, отварянето на граничния пункт при Рудозем, проблеми в областта на туризма.</p>
<p>
	<strong>Приходите от &quot;синя зона&quot; скочили с 37 на сто</strong></p>
<p>
	<em>в. Новинар</em></p>
<p>
	<span style="font-size: 12px;">С 37 на сто са се увеличили приходите от синята и зелената зона в столицата, отчетоха от общината. Данните са за първите седем месеца на тази година, съобщи БТВ. От общината коментираха, че въпреки първоначалното неодобрение на идеята, хората вече са доволни от обособяването на зоните. От Центъра за градска мобилност напомниха, че от днес всички, които преди година са си купили стикер за паркиране около дома си в синята или зелена зона, ще започнат да получават напомнящи sms-и. Винетките за паркиране ще са необходими и през следващата година.</span></p>
<p>
	<strong>Продават софийски мол за 6,5 млн. евро</strong></p>
<p>
	<em>в. Новинар</em></p>
<p>
	Притиснати от ожесточената конкуренция на пазара с търговски площи в София, инвеститорите започват да продават своите терени. Собствениците на малък мол в столицата го обявиха за продан. Центърът &bdquo;Пърл парк&rdquo;, който се намира на кръстовището на Околовръстния път и бул. &bdquo;Черни връх&rdquo;, се продава за сумата от 6,45 млн. евро без ДДС или по 716,58 евро за кв. м. Седеметажната сграда е изцяло завършена и се простира на площ от 9000 кв. м. Тя се състои от подземен паркинг с изход към Околовръстния път, полусутерен с 3 магазина, кафене и 500 кв. м търговски площи. От първия до петия етаж има по 1000 кв. м площи за магазини и офиси, а на последния може да има панорамен ресторант, сладкарница, офиси или магазини.</p>
<p>
	<strong>Искат отмяна на ДДС за детските стоки</strong></p>
<p>
	<em>в. Новинар</em></p>
<p>
	ДДС върху детските дрехи, обувки и играчки да падне до 0 процента. Това настояват от асоциацията на търговците на стоки за най-малките. Вече са събрани над 17 000 подписа и предстои днес искането да бъде внесено в парламента. Основен мотив на браншовиците е, че доходите на домакинствата у нас са едва 15 на сто от тези на останалите европейци. Освен това в 22 държави от Европейския съюз се прилага диференцирана и нулева ДДС ставка, изтъкнаха от асоциацията. Като конкретни примери те посочиха Ирландия и Великобритания, където раждаемостта остава трайно висока, докато в България броят на бебетата намалява.</p>
<p>
	<strong>Три месеца не стигнаха да заработи министерството на проектирането</strong></p>
<p>
	<em>в. Сега</em></p>
<p>
	Три месеца след като премиерът Пламен Орешарски взе личното си решение да разцепи регионалното министерство на две и да създаде Министерство на инвестиционното проектиране (МИП), то все още не е заработило.</p>
<p>
	След като заради него бяха променени Законът за устройство на територията и още над 80 закона, сега МИП трябва да пренаписва редица наредби и правилници, за да придобие реални правомощия.</p>

			<div style="display: block; clear: both; padding-top: 10px;"><i>По статията работи: <a href="znvygb:ryran.xnycnxpuvrin@tznvy.pbz" id="worker_creator_email">Елена Калпакчиева</a></i></div>		</div>
	</div>

	<!-- Mobile payment branding -->
	
	
