

	<div class="art">
		<div id="article_text" class="s4">
			
			
			<p>
	<strong>Турски инвеститор купува &quot;Бургаски корабостроителници&quot;</strong></p>
<p>
	<em>в. Капитал Daily</em></p>
<p>
	Години след като &quot;Бургаски корабостроителници&quot; почти спря работа и огромният му терен бе предлаган активно на купувачи, такъв явно е намерен. Контролираното от Васил Божков дружество ще стане турска собственост, а хазартният бос ще се раздели с поредна своя компания.</p>
<p>
	Пръв за сделката с турския инвеститор съобщи бургаският сайт flagman.bg, като се позова на информация от участник в преговорния процес между страните. Официално потвърждение на новината няма, но за подготвяна смяна на собствеността подсказва дневният ред на извънредното общо събрание в дружеството, свикано за 30 октомври, както и назначението на прокурист, който да ръководи дейността до смяната на ръководството. Неназованият купувач ще плати 120 млн. евро за 700 дка земя и сгради в индустриалната зона на южния бряг на Бургас, става ясно от информацията в сайта.</p>
<p>
	<strong>Главният прокурор ще командва полицейско звено</strong></p>
<p>
	<em>в. Сега</em></p>
<p>
	Главният прокурор Сотир Цацаров ще разполага със собствено звено, което ще може да арестува, да проверява документи и да дава полицейски разпореждания. Това става ясно от законопроект за промяна за Закона за защита на лица, застрашени във връзка с наказателното производство. Проектът на новите разпоредби е качен на страницата на правосъдното министерство.</p>
<p>
	Според законопроекта защитата на ключови свидетели ще премине изцяло към Цацаров. За целта ще бъда създадено Бюро за защита, чийто персонал ще има полицейски правомощия. На практика това означава, че служителите на бюрото ще могат да арестуват, да проверяват лични документи, да издават разпореждания, което в момента е право на МВР.</p>
<p>
	<strong>Стотици българи търсят ГИТ да ги спаси от изчезнали шефове</strong></p>
<p>
	<em>в. Сега</em></p>
<p>
	Българите, които не могат да прекратят трудовите си договори, тъй като работодателите им са неоткриваеми, за да оформят документите им, стават все повече, показва справка на Главната инспекция по труда. През 2011 г. исканията в инспекцията са били 250, но одобрените - едва 4. През 2012 г. заявленията вече са 282, от които 122 одобрени. И през т.г. броят на молбите не е малък, към края на август те са 130.</p>
<p>
	Малкото откази могат да означават, че в процеса на проверката работодателят е бил открит и тогава прекратяването на договора вече не се отчита като служебно, обясниха от ГИТ. Има обаче и случаи, когато се оказва, че хората изобщо не са имали регистрирани в НАП трудови договори. Възможността за служебното прекратяване на контракти след съвместни проверки на трудовите инспектори, данъчните и експерти на НОИ, бе въведена преди 3 г. след серия скандали за изчезнали чужди работодатели, които оставиха стотици българи без възможност да се възползват от социалните си права.</p>
<p>
	<strong>Нова банка помага на кметове за европарите</strong></p>
<p>
	<em>в. Стандарт</em></p>
<p>
	Нова държавноинвестиционна банка ще помага на кметовете да усвояват по-бързо европарите и да получават обратно възможно най-бързо направените от общините инвестиции. Това станало ясно на среща на вицепремиера Даниела Бобева с представители на туристическия бранш, обясниха хотелиери. Идеята е, след като държавните органи сертифицират направените разходи, те да бъдат изплащани от банката, която след проверката на Брюксел да си получава парите обратно от ЕС. Така кметовете ще разполагат с оперативни средства за други разходи и ще могат навреме да се разплащат с изпълнителите на проектите, от което ще намалее и междуфирмената задлъжнялост, която е най-големият бич за икономиката ни.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
