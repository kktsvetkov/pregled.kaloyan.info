

	<div class="art">
		<div id="article_text" class="s4">
			
			
			<p>
	<strong><span style="font-size: 12px;">Софийската &quot;Сердика&quot; става американска</span></strong></p>
<p>
	<em>в. Капитал Daily</em></p>
<p>
	Продуктите на френската група Danone в България, Чехия и Португалия скоро ще се произвеждат от американската компания Schreiber Foods, стана ясно от съобщение на българската &quot;Данон Сердика&quot;. Това ще стане, след като производствените мощности на &quot;Данон Сердика&quot; и на предприятията на групата в другите две държави бъдат прехвърлени на Schreiber Foods. Сделката е обяснена със стратегията на Danone &quot;за оптимизиране на производствените капацитети и разходи заради спада на пазарите в Европа&quot;.</p>
<p>
	Навлизането на американската компания в България е сред малкото сделки през последните години, при които купувач е чужд инвеститор, а не местен играч. Едно от обясненията на консултанти за интереса е, че трансферът е за пакет от активи в три държави.</p>
<p>
	<strong>Камери ще следят трафика по ниския клас пътища</strong></p>
<p>
	<em>в. Сега</em></p>
<p>
	Нови 120 камери ще бъдат монтирани по ниския клас пътища като част от системата на пътната агенция за автоматично броене на трафика. Заснетото от камерите няма да се използва от КАТ за наказания на нарушителите шофьори, тъй като двете системи няма да имат директна връзка. &quot;Засега системата за броене на трафика няма да се свързва с тази на КАТ, но тя е отворена за надграждане и в по-късен етап могат да се свържат&quot; обясни Доброслав Симеонов от АПИ. Той обаче допълни, че ако и сега от КАТ поискат информация, събрана от камерите на агенцията, ще я получат.</p>
<p>
	Камерите трябва да бъдат разположени до края на годината по пътищата от втори и трети клас. Те ще разпознават регистрационните номера на превозните средства, но въпреки това от АПИ твърдят, че информацията ще остава анонимна. Системата включва още и т.нар. индуктивни рамки, които представляват кабели, вкопани в асфалта - те ще следят за тежестта на превозните средства и така ще разпознават класа им.</p>
<p>
	<strong>И България обмисля да сложи предупредителни етикети на алкохола</strong></p>
<p>
	<em>в. Сега</em></p>
<p>
	Здравното министерство ще преслуша населението има ли нагласа да се въведат предупредителни надписи и върху бутилките с алкохол, както сега има върху опаковките на цигарите. Това е записано в програма за превенция на хроничните незаразни болести до 2020 г., приета вчера от правителството. Подобен дебат тече в Европейския съюз, но разговорите са в много начален етап. Спорен опит в същата посока направи Турция, което допълнително разпали протести през пролетта. В южната ни съседка алкохолът се продава от миналия месец задължително с три графични знака - че напитката може да се консумира само от лица над 18 г., че е забранена за бременни и за водачи на МПС и надпис &quot;Алкохолът не е ваш приятел&quot;. От тази седмица е забранен и в часовете между 22 и 6 часа.</p>
<p>
	У нас държавата не планира нищо драстично - мерките в програмата се изчерпват с информационни кампании и специализирана подготовка на медицински кадри, включително и за въвеждането на скринингови тестове за разпознаване на нарушенията на здравето, предизвикани от употребата на алкохол и за идентификационни тестове за зависимост.</p>
<p>
	<strong>Наши фирми се целят в 3 млрд. от Пекин</strong></p>
<p>
	<em>в. Стандарт</em></p>
<p>
	България ще се опита да привлече част от кредитната линия от 10 млрд. долара, която Китай отпусна на Централна и източна Европа. 3 млрд. от тях ще са за преференциални кредити, в които ние ще се опитаме да се вмъкнем, обясни премиерът Пламен Орешарски след среща с Ли Жуогу, президент на Чайна Ексимбанк &ndash; финансиращата институция.<br />
	Останалите 7 млрд. са с търговска насоченост. Българският бизнес би могъл да участва с наша подкрепа, стига да има добри има добри проекти, които да носят полза за икономиката ни, коментира премиерът. Той допълни, че вече има 1-2 проекта в начален стадии на наши компании.</p>
<p>
	<strong>Говорим безплатно в ЕС, ако ни потърсят</strong></p>
<p>
	<em>в. Стандарт</em></p>
<p>
	Безплатно ще можем да говорим по мобилния си телефон при пътуване в ЕС, ако ни се обадят от България. Безплатен роуминг при приемане на входящо обаждане на територията на Европейския съюз, предвиждат промени в регулаторната рамка на ЕС.</p>
<p>
	Това става ясно от кратка информация, изнесена от офиса на еврокомисаря Нели Крус, която отговаря за цифровите технологии, пише изданието Telecompaper. Реформата има за цел да създаде единен пазар на телекомуникационни услуги в ЕС, което да помогне за ускоряване на икономическия разтеж, както и да създаде нови работни места.</p>
<p>
	<strong>Великобритания въвежда пластмасови банкноти от 2016 г.</strong></p>
<p>
	<em>в. Новинар</em></p>
<p>
	Пластмасови банкноти с прозрачно изображение на Британия ще заменят традиционните хартиени лири от 2016 г., пише електронното издание на британския всекидневник &bdquo;Гардиън&rdquo;. Според Банката на Англия новите банкноти от полимер ще бъдат с по-ярки цветове и ще имат шест пъти по-дълга продължителност на използване.<br />
	Размерът на новите купюри ще бъде с 15 % по-малък от сегашните, но въпреки това ще останат по-големи от евро-банкнотите.&nbsp;Новите стерлинги ще могат да издържат на изпиране в пералня и температури до 120 градуса по Целзий.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
