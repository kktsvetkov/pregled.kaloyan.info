

	<div class="art">
		<div id="article_text" class="s4">
			
			
			<p>
	<strong>Готви се план за действие по европейската програма за бизнеса</strong></p>
<p>
	<em>В-к Капитал Daily</em><br />
	<br />
	Има притеснителни сигнали от бенефициенти и &quot;други партньори&quot; в управлението на евросредствата по Оперативна програма &quot;Конкурентоспособност&quot;, заяви Ирена Младенова, заместник-министър на икономиката. Тя допълни,че в момента се анализира ситуацията, в която е програмата и предстои да се направи план за действие.<br />
	<br />
	За новата програма &quot;Иновации и конкурентоспособност&quot; преди няколко дни са получени коментари от ЕК. Предстои да се нанесат нужните промени и отново да се направи преглед в края на септември, обясни заместник-министърът.<br />
	<br />
	Успоредно с това се работи по подготовката на необходимите документи с идеята, когато новата програма бъде одобрена, да може реално да започне дейност. Младенова съобщи още, че в средата на септември се очаква да е готова стратегията, която да създаде връзката между наука, бизнес и образование.</p>
<p>
	<strong>Порожанов ревизира 660 млн. на Орешарски </strong></p>
<p>
	<em>В-к Стандарт</em></p>
<p>
	Финансовият министър Румен Порожанов ще прави ревизия на всички допълнителни средства, отпуснати от кабинета на Пламен Орешарски. Това става ясно от стенограмата от заседанието на служебния кабинет в сряда. Експерти от финансовото ведомство ще правят пълния преглед на всички постановления.</p>
<p>
	&quot;Само през настоящия бюджет допълнителните средства на министерствата, които са дадени извън техните бюджети, са в размер на 660 млн. лв. по постановления&quot;, казва Порожанов. Той допълва, че експертите му ще направят анализ на тези средства и в момента. &quot;Искам да помоля за добра комуникация с нашите експерти на вашите финансови служби за това кое постановление на какъв етап от изпълнението е, за какво е, защо е и т. н. След това може би на оперативно заседание да представим един доклад, който да обсъдим, за това да се предприемат съответни действия за преустановяване действието на някои от постановленията&quot;, казва още Порожанов пред колегите си.<br />
	<br />
	<strong>Фермери взимат по 140 бона, защото пазели гъски</strong><br />
	<br />
	<em>В-к Новинар</em><br />
	<br />
	Близо 140 000 лв. ще получат 11 кооперации и земеделски производители в община Шабла, тъй като опазват местата за хранене на червеногушата гъска у нас.<br />
	<br />
	Средствата ще бъдат изплатени в рамките на пилотна агроекологична програма, разработена от експерти от Българското дружество за защита на птиците. Тя е част от проект за опазване на червеногушата гъска, която е застрашен вид. От дружеството съобщиха, че през май е завършила първата година от програмата.<br />
	<br />
	<strong>Погват паяците в цялата страна</strong></p>
<p>
	<em>В-к Новинар</em><br />
	<br />
	Държавната агенция за метрологичен и технически надзор (ДАМТН) започва масови проверки на паяците в цялата страна.<br />
	<br />
	Това съобщи председателят на ДАМТН Стефан Цанков. В петък той участва в такива проверки по морето, след които бяха спрени паяците в няколко града. 4 екипа на агенцията проверили всички паяци в Бургас, Свети Влас, Слънчев бряг и Несебър.<br />
	<br />
	Подобна проверка се прави за първи път, откакто съществуват паяците, и е предизвикана от множеството оплаквания на хора, чиито коли са били повредени при вдигане от машината. Причината за това била, че приспособленията за закачане на колите не били в добро състояние. Те не били регистрирани и не са минавали технически преглед.<br />
	<br />
	<strong>България гони позиция на най-голям износител на слънчоглед</strong><br />
	<br />
	<em>В-к Новинар</em><br />
	<br />
	България може да се превърне в най-големия износител на слънчоглед в света.<br />
	<br />
	Миналата година страната ни е била на второ място по износ на тази култура. Това разкри председателят на Държавната комисия по стоковите борси и тържищата (ДКСБТ) Едуард Стойчев. През миналата година българските производители са изнесли слънчогледови семена на стойност почти 744 млн. долара. В същото време Едуард Стойчев изрази притеснението си за високите цени на зеленчуци и плодове.</p>

			<div style="display: block; clear: both; padding-top: 10px;"><i>По статията работи: <a href="znvygb:oblbcbcbi@tznvy.pbz" id="worker_creator_email">Бойчо Попов</a></i></div>		</div>
	</div>

	<!-- Mobile payment branding -->
	
	
