

	<div class="art">
		<div id="article_text" class="s4">
			
			
			<p>
	<strong>2 млн. българи ca дали рушвети през 2014 г.</strong></p>
<p>
	<em>&quot;Дарик Радио&quot;</em></p>
<p>
	България е по-корумпирана от всякога. Проучване на Центъра за изследване на демокрацията показва, че нивата на корупция през последната година надвишават всички досегашни от 1999 г. насам, откакто има такива проучвания.</p>
<p>
	Оказва се, че близо 2 млн. българи са давали пари, подаръци или някакви услуги на чиновник или друг служител в обществения сектор. В проучването се уточнява, че по-голямата част от тези рушвети са били поискани или подсказани по един или друг начин.</p>
<p>
	Друго тревожно число &ndash; цели 70% от населението признават, че са склонни да участват в корупционна сделка. Половината са категорични, че именно чрез рушвет биха си решили даден проблем с администрацията. Другата половина твърдят, че биха го направили само в крайна нужда.</p>
<p>
	Почти цялото пълнолетно население е в очакване чиновникът да си поиска нещичко за свършената работа. 94% от гражданите са именно с тази нагласа.</p>
<p>
	А заключението на изследването е, че при това положение корупцията вече трайно бележи отношенията между граждани и администрация. И че се превръща в допълнителен квази данък.</p>
<p>
	<strong>Заплата 4000 лева у нас, ако говориш скандинавски езици</strong></p>
<p>
	<em>&quot;Нoвинар&quot;</em></p>
<p>
	Младежи, завършващи родни университети, без никакъв опит вече се мръщят на заплата от 1 500 лв и искат по-високо заплащане, пише &quot;Телеграф&quot;.Тази сума е стартово възнаграждение в аутосорсинга, което дават чуждите фирми, преместили част от дейността си у нас. Отделно се дават за извънреден труд по 15-20 лв, покриват се и разходи за храна.</p>
<p>
	По-високо възнаграждение има за хора, които могат да говорят свободно няколко не особено популярни езика. Три-четири хиляди лева получават служители в кол центрове, които освен задължителния английски, знаят и някой от скандинавските езици &ndash; норвежки, датски или шведски.</p>
<p>
	Работата в този случай е да дават по телефона съвети на клиенти от чужбина. Някои са елементарни &ndash; например как да си включиш компютъра или как да го рестартираш, ако забие.</p>
<p>
	Служителите разполагат с наръчник как се действа при такива случаи, а и много от отговорите могат да се намерят при справка в Google. Чужденците обаче искат някой друг да им обясни какво да правят.</p>
<p>
	Около 22 000 души у нас са заети в сферата на аутосорсинга у нас. Търсене на нови служители обаче непрекъснато има, твърди шефът на Българската аутосорсинг организация Стефан Бумов.</p>
<p>
	Гладът за добри специалисти е такъв, че компаниите дават бонус от 250 лв на служител, който доведе подходящ кандидат за работа. Изискването обаче е той да владее минимум два езика &ndash; английски и още един европейски език.</p>
<p>
	Годишно този сектор у нас отбелязва растеж с 15-20%, докато останалата част от икономиката ни крета с по-малко от процент. Големият ни конкурент в Европа е Полша, но там при доста повече население заетите в аутосорсинга са едва 40 000 души.</p>
<p>
	<strong>АМ &quot;Струма&quot; зарязана по средата на строежа</strong></p>
<p>
	<em>&quot;Нoвинар&quot;</em></p>
<p>
	Автомагистрала &quot;Струма&quot; пустее недовършена месец и половина преди крайния срок за завършването й.</p>
<p>
	Строежът на магистралата е наполовина извършен, след което фирмата изпълнител си е тръгнала заедно с всички машини и работници от мястото. Така месец и половина преди крайния срок лот 4 от магистралата, който се ремонтираше, е готов едва 55%. Това стана ясно при проверка на служебния министър на транспорта, информационните технологии и съобщенията Николина Ангелкова на мястото.</p>
<p>
	&quot;Направена е проверка на лот 4 на АМ &quot;Струма&quot; на 22 август от АПИ, която е установила, че не се е работило на аутобана, нямало е машини и работници&quot;, каза Ангелкова. От министерството допълниха, че крайният срок за довършване на пътя е 15 октомври 2014 г., а до момента е извършено едва 55% физическо изпълнение.</p>
<p>
	&quot;Изискана е спешна среща със строителите следващата седмица. Ако нямаме уверение, че програмата е реалистична, договорът с изпълнителя ще бъде прекратен&quot;, категорична е Ангелкова. Тя допълни, че към момента се работи по проучване на възможностите за прекратяване на общо три договора &ndash; един пътен и два железопътни.</p>
<p>
	&quot;Управляващият орган ще извършва проверки на място два пъти в месеца и ако е необходимо, ще се осъществяват инцидентни проверки&quot;, допълни министърът. По думите ѝ работата по АМ &quot;Марица&quot; ще приключи до края на 2015 г. и в рамките на допустимите разходи. Първоначалният срок обаче е бил до края на тази година, което ще доведе до необходимите неустойки по договора.</p>
<p>
	Междувременно министър Ангелкова каза още, че министерството ще внесе предложение до Европейската комисия, задължителното съфинансиране от страна на държавата да се увеличи от сегашните 15 на 50 на сто и по този начин по-лесно да се осъществяват проектите по оперативни програми.</p>

			<div style="display: block; clear: both; padding-top: 10px;"><i>По статията работи: <a href="znvygb:qvzvgne.ihpuri@vairfgbe.ot" id="worker_creator_email">Димитър Вучев</a></i></div>		</div>
	</div>

	<!-- Mobile payment branding -->
	
	
