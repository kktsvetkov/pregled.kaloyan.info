

	<div class="art">
		<div id="article_text" class="s4">
			
			
			<p>
	<strong>&quot;Ремотекс - Раднево&quot; отново има синдик</strong><br />
	В. Капитал Daily</p>
<p>
	Нов предварителен временен синдик е назначен в неработещото ремонтно предприятие &quot;Ремотекс - Раднево&quot; само ден след като предишният беше оттеглен. В началото на юли старозагорският съд назначи синдик по искане на един от малките кредитори, но седмица по-късно производството беше прекратено, след като дружеството уреди дълга си. Сега за целостта на имуществото отново ще се грижи външен човек. Елин Топалов е назначен като обезпечителна мярка по искане на Първа инвестиционна банка (ПИБ). Самото дело по несъстоятелност ще се гледа през есента. В същото време продължават да текат и много изпълнителни дела срещу дружеството. Това прави подновяването на работата все по-малко вероятно.</p>
<p>
	<strong>Активите на пенсионните фондове удариха 7,5 млрд</strong>.<br />
	В. Стандарт</p>
<p>
	Активи на стойност 7,55 млрд. лв. има в частните пенсионни фондове към края на юни. В сравнение с края на юни 2013 г. нетните активи на пенсионните фондове отчитат ръст от 22,54%. Общият брой на осигурените лица в четирите вида пенсионни фондове е 4 231 401 души, като нараства с 2,36% за година, сочат данните на Комисията за финансов надзор. Общите приходи на пенсионноосигурителните дружества през първото полугодие на 2014 г. възлизат на 73,5 млн. лв. и нарастват със 17,92 на сто в сравнение със същия период на миналата година. Печалбата на дружествата към края на юни възлиза на 27,6 млн. лв.</p>
<p>
	<strong>Балчик продава 300 хил. акции от &ldquo;Албена&rdquo; АД</strong><br />
	В. Стандарт</p>
<p>
	За пореден път община Балчик обяви за продажба притежаваните от нея 304 570 акции от &quot;Албена&quot; АД, представляващи 7,13% от капитала на туристическото дружество. Решението за продажба на акциите бе взето още през миналата година на заседание на Общинския съвет в Белия град. Началната дата за покупка от предлаганите акции ще бъде първият ден на аукциона, който ще се определи с решение на Съвета на директорите на &quot;БФБ - София&quot;, като аукционът ще продължи до изчерпване на предлаганото количество акции, но не повече от 45 дни. Предстои на сайта на община Балчик да бъде обявена първоначалната минимална цена на предлаганите акции.</p>
<p>
	<strong>Делян Пеевски отказа да се върне в съдебната система</strong><br />
	В. Сега</p>
<p>
	Неуспелият председател на ДАНС, отказал се евродепутат и медиен магнат Делян Пеевски няма да се върне на работа в столичното следствие. Това става ясно от отговор от Висшия съдебен съвет (ВСС) до &quot;Сега&quot;. На 25 юли Пеевски е пратил уведомление до съвета, че &quot;няма да подава молба за встъпване в длъжност &quot;следовател&quot; в следствения отдел на Софийската градска прокуратура&quot;. Кадровата комисия на съвета е разгледала уведомлението му на 29 юли и го е приела за сведения, пише в отговора на ВСС. Действията на Пеевски са трудно обясними, тъй като законът не изисква той да информира съвета за бъдещите си планове, при това 10 дни преди разпускането на парламента.</p>
<p>
	<strong>Ужасът на европейските таксита идва и у нас</strong><br />
	В. Новинар</p>
<p>
	Ужасът на таксиметровите шофьори в Европа идва и у нас. Апликацията за мобилни телефони се казва Uber и позволява да открием най-евтиния превоз около нас само с натискането на един бутон. На всичкото отгоре клиентът може да проследи в реално време пристигането на превоза си, както и да изчисли колко ще му струва избраният маршрут. Услугата излиза между 20 и 40 процента по-евтино от стандартния таксиметров превоз. Шофьорът, който може да ви откара, дори не трябва да е бакшиш, а просто да притежава личен автомобил и да е одобрен от компанията.</p>

			<div style="display: block; clear: both; padding-top: 10px;"><i>По статията работи: <a href="znvygb:xebxbqryvn@tznvy.pbz" id="worker_creator_email">Деляна Петкова</a></i></div>		</div>
	</div>

	<!-- Mobile payment branding -->
	
	
