

	<div class="art">
		<div id="article_text" class="s4">
			
			
			<p>
	<strong>Какво е да си голяма банка с проблеми в България и в Португалия</strong></p>
<p>
	В. Капитал Daily</p>
<p>
	Корпоративна търговска банка (КТБ) и Banco Espirito Santo (BES) - два подобни случая с две големи банки, всяка свързана в мрежа от собствености и бизнеси в различни сектори около основния акционер, неиздържали собствената си тежест на гръмко разрастване под благосклонния поглед на властта - която и да е тя. Има и прилики, и разлики както в самите банки, така и в начина на действие и реакция на властите спрямо тези банки.&nbsp;</p>
<p>
	Империята на семейство Еспирито Санто е от 1869 г. Създаденият тогава бизнес с обмяна на валута постепенно прераства в BES, 3-та по големина в Португалия. С времето банката инвестира в различни бизнеси - от застраховки, през хотели и здравеопазване до индустриални производства. КТБ не може да се похвали с вековна история, но за едно десетилетие изминава подобен път. Бурен растеж при три поредни правителства до 4-та по големина в България. Финансира покупката и придобива структуроопределящи бизнеси във важни сектори на икономиката. През юли са направени разкритията как холдингът Espirito Santo International (ESI, собственик на банката) е оперирал десетилетия наред с минимален надзор въпреки мрежата от транзакции и вътрешногрупово финансиране, включващи Banco Espirito Santo.</p>
<p>
	<strong>Строителен инспектор пускал обекти, докато е на почивка в чужбина</strong></p>
<p>
	В. Сега</p>
<p>
	Сигнал за нередности при пускането в есплоатация на обекти от свои подчинени ще подаде в прокуратурата директорът на строителния контрол арх. Николай Христов. Причината е, че трима инспектори от отдел &quot;Строителен контрол&quot; са участвали в приемателни комисии за узаконяване на обекти от дистанция, без да видят на място дали отговарят на изискванията на закона. Проверката на Христов показала, че е издаден приемателен протокол по време, когато участник в комисията дори е бил в отпуск, и то в чужбина.</p>
<p>
	&quot;Според официалната документация се оказва, че експерт е бил в един ден на 17 места едновременно&quot;, каза вчера пред журналисти шефът на ДНСК. От представените документи е видно, че на 27 март 2014 г. служителка на дирекцията е подписала 14 разрешения за ползване на различни строителни обекти - в София, Хисаря, Пловдив, Асеновград, село Ветрен и Бургас. А на 28 март същата служителка пуска в експлоатация още обекти накуп в цялата страна - пак в столицата, в Бургас, Каварна, с. Котларци (Тервелско), с. Долно Осеново (Симитлийско), Варна, Ямбол, Чепеларе, Кортен (община Нова Загора). Става въпрос основно за базови станции на мобилни оператори, но сред обектите има още силоз и голяма жилищна сграда.</p>
<p>
	<strong>МВР ограничава достъпа на медиите при безредици</strong></p>
<p>
	В. Сега</p>
<p>
	МВР няма да допуска &quot;нерегламентирани разговори&quot; между медии и протестиращи, които нарушават обществения ред. Това става ясно от проект за инструкция за опазване на обществения ред, качена на сайта на ведомството. В нея подробно се описва как трябва да реагират полицейските сили при масови прояви на граждани, като протест, футболен мач, шествия, концерти и др.</p>
<p>
	Една от първите стъпки е да се организират зони за сигурност около мястото, където има &quot;масова проява&quot;. &quot;Представителите на средствата за масова информация се допускат до най-външната обозначена зона за сигурност, като се пресичат възможностите за нерегламентиран контакт с участниците в груповото нарушение на обществения ред&quot;, пише в инструкцията. Информация ще дава само пресцентърът на МВР.<br />
	Ще се забранява също така достъпът на граждани и коли, &quot;нямащи отношение към възстановяването на обществения ред&quot;.</p>
<p>
	<strong>София иска 4 млн. срещу наводненията</strong></p>
<p>
	В. Стандарт</p>
<p>
	4 млн. лв. е поискала Столична община от междуведомствената комисия за възстановяване и подпомагане за превантивни мерки срещу наводнения. С тези средства искаме да укрепим диги и да почистим речните корита, за които отговаря общината, посочи кметът на София Йорданка Фандъкова. София е отделила 1 млн. лв. от бюджета си за такива действия. &quot;Даваме си сметка, че приоритетно трябваше да бъдат осигурени средства за Варна, Добрич, а сега за Мизия, но се надявам и нашите проекти да бъдат финансирани&quot;, каза Фандъкова.</p>
<p>
	Тя е поискала от държавното предприятие &quot;Напоителни системи&quot; и земеделското министерство да ускорят укрепването на дигите на р. Гнилянска в район &quot;Нови Искър&quot;, на р. Блато във Връбница, и р. Лесновска в кв. Челопечене. Трябва да се възстанови дясната дига на р. Искър в участъка от моста при завод &quot;Зебра&quot; до психиатрична болница &quot;Св. Иван Рилски&quot;, както и при с. Кубратово. Общината е поискала и уверение за изрядността на хидротехническите съоръжения на язовирите &quot;Искър&quot; и &quot;Панчарево&quot;, за които отговаря &quot;Напоителни системи&quot;.</p>
<p>
	<strong>Бетон ще се лее на първа линия в Синеморец</strong></p>
<p>
	В. Новинар</p>
<p>
	И последните девствени кътчета по родното ни Черноморие са на път да се превърнат в бетонни джунгли. Нови хотели ще изникнат съвсем скоро в село Синеморец, което е най-южният курорт у нас. Справка в сайта на частните съдебни изпълнители показва, че цели парцели в местността Поляните са пуснати за публична продажба.<br />
	Територията е урбанизирана и е предназначена за трайно ползване, тоест бъдещият притежател на парцелите ще може да строи върху тях. Става дума за терени от по 1221 кв. метра на цена от 195 825 000 лв. Местността Поляните се намира на изток от селото, а в близост до нея е заливът Бутамята, където е южният плаж на Синеморец.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
