

	<div class="art">
		<div id="article_text" class="s4">
			
			
			<p>
	<strong>Изборният борд иска промяна в методиката за разпределяне на мандатите</strong><br />
	<em>в. Сега</em></p>
<p>
	Сред основните задачи на новосъздадения граждански борд за свободни и прозрачни избори към служебното правителство ще бъде да измени методиката за определяне на изборните резултати, научи &quot;Сега&quot;. Поправката влезе в дневния ред на новата структура, след като на първото й заседание в сряда бившият член на ЦИК проф. Михаил Константинов обяви, че системата за изчисляване на мандатите е сгрешена. От ЦИК реагираха предпазливо и призоваха първо да се изчака и да се провери как работи методиката, преди да се създава паника.</p>
<p>
	&quot;При определени разпределения на гласовете по избирателни райони публикуваната методика не работи. Това се случва в 1/5 или 1/4 от случаите&quot;, обясни Михаил Константинов. От думите му стана ясно, че дефектът не води до изкривявания в национален мащаб, но може да измени разпределението на мандатите по райони и кандидат с повече гласове да не влезе за сметка на друг с по-малко. Според него изборният борд трябва да помогне на ЦИК по казуса, тъй като самата методика е част от Изборния кодекс. Затова и не може да се изменя от административен орган.</p>
<p>
	Този проблем се прояви особено отчетливо на парламентарни избори през 2013 г., на които ДПС изненадващо спечели 3 мандата в София при нищожен резултат под 2%, колкото бяха и мандатите й в Кърджали, където движението получи 60% от гласовете.</p>
<p>
	<strong>Пътищата в Западна България се оказаха най-натоварени</strong><br />
	<em>в. Сега</em></p>
<p>
	Между 20 и 35 хил. превозни средства минават на денонощие по Околовръстния път на София, което го превръща в най-натоварения път в страната от II и III клас. Това показват данните от автоматичната система за следене на трафика. Системата струва над 2.8 млн. лв. и се плаща от ОП &quot;Регионално развитие&quot;. С тези пари пътната агенция е монтирала 91 брояча на трафика по второкласни пътища и 29 брояча по третокласни отсечки. Все още няма броячи по магистралите, скоростните отсечки и пътищата от I клас. Данните ще се използват, за да се мотивира необходимостта от ремонт на най-натоварените участъци и изграждането на нови пътища. Освен интензивността на трафика се следи и средната скорост на движение и оценката за спестеното време при пътуване, които са индикатори за ефективността на ремонтираните с европари пътища.</p>
<p>
	Още няколко пътя в Западна България оформят класацията на най-натоварените. По пътя II-81 между Костинброд и Монтана минават между 15 и 20 хил. коли и камиони на денонощие. Между Ботевград и Мездра са преброени около 10 000 на 24 часа. Толкова са и по пътя II-62 от Дупница до Самоков. Между Враца и Оряхово по път II-15 са преброени между 7 и 10 хил. коли. Пътят II-64 между Пловдив и Граф Игнатиево също влиза в класацията с близо 15 хил. превозни средства. По морето най-натоварен се оказва пътят между Черноморец и Приморско, където всеки ден преминават между 10 и 15 хил. превозни средства. А между Разлог и Банско се движат средно между 5 и 10 хил. превозни средства според данните от системата на пътната агенция.</p>
<p>
	<strong>Държавни спортни имоти са раздадени неизгодно на сбогуване</strong><br />
	<em>в. Капитал Daily</em></p>
<p>
	Няколко дългосрочни договора за ползване на спортни обекти и на един плаж, и то със смущаващи условия, е подписало предишното ръководство на държавната фирма &quot;Академика 2011&quot;, става ясно от информация, с която разполага &quot;Кaпитал Daily&quot;. Миналата седмица бордът на директорите беше подменен от служебния спортен министър Евгения Раданова заради процедурата за реконструкция на Зимния дворец. Сега се оказа, че в последния момент мениджмънтът е раздавал и игрища и кортове.</p>
<p>
	Подареният плаж</p>
<p>
	Новото ръководство на &quot;Академика 2011&quot;, което се води от изпълнителния директор отпреди правителството &quot;Орешарски&quot; Борис Тодоров, е открило, че плажът между Равда и Несебър се преотдава на &quot;Лили спорт 74&quot;. Създадената в края на 2013 г. фирма с уставен капитал 2 лева е подписала на 23 юли четиригодишен договор, по силата на който от 1 октомври &quot;Академика&quot; й възлага управлението на плажа срещу потъналия кораб &quot;Аурелия&quot;. Компанията е собственост на Лили Василева Иванова, която няма друг бизнес.</p>
<p>
	<strong>Сменяме мебелите през 30 години</strong><br />
	<em>в. Стандарт</em></p>
<p>
	Мебелите в жилищата ни са средно на 30 години. Масовата част от апартаментите в големите градове са обзаведени през осемдесетте години и оттогава мебелировката не е подменяна. Ако решим да освежим домовете си, най-често залагаме на нов текстил или аксесоари. Това разказа Йоана Цонева, маркетинг мениджър на голяма търговска верига за мебели.</p>
<p>
	Напоследък обаче все повече хора търсят нови решения за домовете си, смята тя. Най-често подменяната част от обзавеждането са диваните. Следват ги леглото и матраците. Хората напоследък обаче все по-често започват да търсят нови решения за домовете си и показват желание да купуват както аксесоари и текстил, така и изцяло нови мебели.</p>
<p>
	<strong>Три фирми наливат 10 млн. евро в Бургас</strong><br />
	<em>в. Новинар</em></p>
<p>
	Три фирми стъпват в Индустриална зона Бургас тази есен, съобщи кметът Димитър Николов. Дружествата ще открият над 120 работни места, а общият размер на инвестициите за изграждане и оборудване на производствата е за 10 млн. евро.</p>
<p>
	До дни започват строителните дейности по изграждане на базата на габровска компания, която произвежда храни за домашни любимци. Новото предприятие ще се простира на площ от 2324 кв. метра. Бургаска фирма вече е направила първа копка на своя обект. Той е на площ от 4945 кв. метра. Третата фирма с инвестиционни намерения в индустриалната зона на морския град ще изгради шоурум, производствен цех, сервизна и складова част върху общо 4952 квадрата.</p>
<p>
	<strong>260 000 евро &quot;потъват&quot; в кюстендилските езера</strong><br />
	<em>в. Новинар</em></p>
<p>
	Жителите на Кюстендил отново ще могат да се возят на лодка и водно колело, след като екопарк &bdquo;Езерата&rdquo; бъде възстановен. Това ще се случи преди крайния срок за реализацията на проекта, който е януари догодина.</p>
<p>
	Езерата вече са санирани и е поставена нова изолация, съобщи пред Дарик главният секретар на кюстендилската Търговско-промишлена палата Йордан Беловодски. В едно от езерата ще има фонтани. Беловодски уточни, че в момента се изгражда кеят, на който ще бъдат акостирани три лодки и три водни колелета.</p>
<p>
	През есента в парка ще бъдат засадени характерни растителни видове за региона. &bdquo;Ще бъде обновен и разширен и съществуващият детски път в парка над езерата&rdquo;, допълни Беловодски. Благоустрояването на екопарка ще струва около 260 000 евро.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
