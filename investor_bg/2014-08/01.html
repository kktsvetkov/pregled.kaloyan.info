

	<div class="art">
		<div id="article_text" class="s4">
			
			
			<p>
	<strong>Плевнелиев подгрява няколко резервни състава за служебен кабинет<br />
	</strong></p>
<p>
	В. Сега</p>
<p>
	По няколко кандидати за всеки министерски пост е подсигурил президентът Росен Плевнелиев за бъдещия служебен кабинет.Титулярите ще станат ясни чак на 6 август, когато с указ Плевнелиев ще разпусне парламента и ще назначи служебното правителство. От вчера на &quot;Дондуков&quot; 2 текат срещи на четири очи с харесаните за министри. Да излиза от сградата на президентството бе забелязан подуправителят на БНБ Калин Христов, спряган за бъдещ финансов министър или премиер.</p>
<p>
	Прекият му конкурент за поста министър-председател проф. Георги Близнашки също потвърди, че е поканен на разговор от Плевнелиев. Професорът си заработи славата на активен борец срещу кабинета &quot;Орешарски&quot; с редовно участие в миналогодишните протести, а после оглави и Инициативния комитет, който събра над 500 хил. подписа в подкрепа на президентското искане за референдум по изборното законодателство. Много е вероятно тъкмо той да оглави служебното правителство, тъй като Христов ще трябва да се захване с тежката задача да стабилизира държавните финанси.</p>
<p>
	<strong>Пътната агенция може да вземе европари и за вече готови обекти</strong></p>
<p>
	В. Сега</p>
<p>
	За да се намали рискът от загуба на европейски средства по ОП &quot;Регионално развитие&quot; за ремонт на втори и трети клас пътища, регионалното министерство ще финансира и вече построени отсечки. Промяната е одобрена от Брюксел и не се прави за първи път. Пътната агенция ще може да поиска от ОП &quot;Регионално развитие&quot; да й възстанови парите за вече изградени пътища или да й осигури финансиране за такива, които са в напреднала фаза, тоест могат да приключат до края на октомври т.г., но се плащат към момента от други източници, гласи заповед на министъра в оставка Десислава Терзиева. АПИ може да кандидатства до 10 август. Решението е взето от Комитета за наблюдение на ОПРР на 24 юли.</p>
<p>
	Ако кандидатът отговаря на изискването, следва да представи куп нови документи, свързани със строителния процес - заповедна книга, междинни доклади на надзора, както и всички документи, свързани със съответни ремонти, при доказване на изпълнението на проекта. Освен това, за да бъде финансиран, бенефициентът трябва да обоснове приноса на проекта си към конкретния пътен участък, а не само за пътя като цяло, както беше досега.</p>
<p>
	<strong>Държавни и общински дружества имат около 360 млн. лв. в КТБ</strong></p>
<p>
	В. Капитал Daily</p>
<p>
	Трудно отвоюваната победа срещу порочната практика държавните дружества да влагат парите си в една банка, създала множество пазарни изкривявания, най-после даде своите резултати. В последната справка на министерствата за това къде държат свободните си средства ресорните им предприятия се вижда, че голямата част са превели финансите си в унисон с изискването. Нарушенията се броят на пръсти, като превишенията на прага от 25% нетна експозиция в една банка не са драстични.</p>
<p>
	И за щастие именно в момента, в който институцията фаворит в последните години - Корпоративна търговска банка, е под специален надзор, концентрацията в нея вече не е толкова огромна. Макар и ограничен обаче, рискът от замразените средства в КТБ обаче продължава да стои, като по информация на &quot;Капитал&quot; по сметки на държавни и общински дружества и болници в банката има сумарно около 360 млн. лв.</p>
<p>
	<strong>Частни болници с повече пари от държавните</strong></p>
<p>
	В. Стандарт</p>
<p>
	Здравната каса разпределя все повече пари към големите частни болници вместо към държавните. Това показват данните от средствата, които НЗОК е превела на клиниките за първите шест месеца на тази година, както и новите правила, по които те ще се разпределят занапред. Промените задълбочават финансовата криза на обществените клиники, но от касата смятат, че няма проблем.</p>
<p>
	От 1.8 млн. лв. до над 7 млн. лв. са се увеличили парите на пет от най-модерните частни болници в София за полугодието на 2014 спрямо 2013 г. Това са &quot;Токуда&quot;, &quot;Софиямед&quot;, &quot;Сердика&quot;, &quot;Надежда&quot; и &quot;Сити Клиник&quot;. Най-голямо е увеличението на средствата спрямо миналогодишните в специализираните частни клиники по онкология и кардиология. В същото време емблематични държавни болници като &quot;Св. Анна&quot;, &quot;Алекандровска&quot;, ИСУЛ, НКБ, &quot;Св. Екатерина&quot;, СБАЛО са дръпнали нагоре с половин до малко над 2 млн. лв. Дори спешната болница на България - &quot;Пирогов&quot;, е увеличила заработеното за шестте месеца на 2014 с малко над 4 млн. лв.</p>
<p>
	<strong>Брюксел подготвя нова програма за градовете</strong></p>
<p>
	В. Стандарт</p>
<p>
	Нова програма за подкрепа на градовете в ЕС подготвя Брюксел. Предложения за формата и съдържанието й ще се приемат от страните членки до 26 септември, обяви Европейската комисия. Предложения може да дават и национални, регионални и местни органи.</p>
<p>
	Целта на програмата е както да се съгласуват по-добре градските политики между различните страни и региони, така и да се гарантира по-голямо влияние на градовете при формиране на политиките на ЕС. Сред доводите за създаване на програмата е фактът, че близо 70% от населението в ЕС живее в градски региони, като до 2050 г. се очаква този дял да достигне 80%. В същото време близо 2/3 от политиките на общността засягат градовете.</p>
<p>
	<strong>Дъждът и цените гонят чужденците от морето</strong></p>
<p>
	В. Новинар</p>
<p>
	Лошото време и високите цени по някои от родните плажове изгониха чужденците от морските ни курорти, съобщиха експерти. &bdquo;Тази година туристическият бранш ще отчете тежък летен сезон&rdquo;, обяви председателят на Института за анализи и оценки в туризма Румен Драганов пред Фокус. По думите му причина за това е лошото време, както и общата геополитическа обстановка.</p>
<p>
	Драганов уточни, че тази година очакванията са били да има ръст на екскурзиантите от 3 до 4 на сто. &bdquo;Анализите до този момент обаче показват, че няма да отчетем повече от 2% ръст на туристи&rdquo;, каза още той. Туроператори допълниха, че високите цени в курортите са другата причина за отлив на посетители. &bdquo;С около 40 на сто са намалели туристите от Украйна в Слънчев бряг, а с около 10% от Русия&rdquo;, обяви туроператорът Иван Кирязов пред ТВ7. По думите му таксиметровите шофьори в Слънчев бряг лъжат в тарифите и се държат неучтиво с туристите.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
