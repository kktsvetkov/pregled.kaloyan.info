

	<div class="art">
		<div id="article_text" class="s4">
			
			
			<p>
	<strong>Криворазбраната актуализация</strong><br />
	<em>в. Капитал</em></p>
<p>
	Служебният кабинет ще е с вързани ръце, финансовата стабилност е поставена под риск, стотици строителни фирми ще фалират, парите за здраве свършват... Доводите защо приходите и разходите на държавата трябва да се ревизират веднага са много. И вече ги чухме многократно. Истината обаче е, че икономическите аргументи за спешна актуализация на бюджета са лесно оборими, а за сметка на това има силни политически аргументи срещу поправки сега.</p>
<p>
	Като изключим редакцията в бюджета на здравната каса и (с много условности) тавана на дълга, всичко останало може да бъде свършено в края на годината от парламентарно избран кабинет, който ще носи и политическата отговорност за своите решения. И ще има много по-голяма яснота какво е истинското финансово здраве на държавата. Защото зад чисто икономическата логика, особено преди избори, винаги се крият други сметки. В този контекст и позициите на парламентарно представените партии около актуализацията едва ли са продиктувани единствено от държавническото им мислене. Те често следват друга логика и... обръчи от фирми.</p>
<p>
	<strong>Завръщането на здравословния страх</strong><br />
	<em>в. Капитал</em></p>
<p>
	Дълги години спестителите в България бяха систематично оперирани от страховете си. Повтарянето на всички нива, че &quot;имаме една от най-стабилните и добре надзиравани банкови системи в света&quot;, доведе до вреден резултат. Особено в съчетание с олигархичното използване на чужди (на вложители, на осигурени, на държавни дружества и ведомства и, чрез обществените поръчки, на българския и европейския данъкоплатец) средства за изграждане на лични бизнес империи.</p>
<p>
	Много хора забравиха здравословното усещане за опасност за парите си, престанаха да се интересуват от стабилността на банките и тръгнаха единствено да преследват най-високите лихви. А този процес нанесе щети на икономиката по няколко линии - позволи на няколко банки да растат на стагниралия пазар, изсмуквайки ресурса и насочвайки го преимуществено към свързани компании и принуди останалите банки да задържат лихвите по депозитите, а оттам и по кредитите, високи. А всичко това изкривяваше конкуренцията не само на финансовия, а практически на всички пазари.</p>
<p>
	Сега след драматичния крах на Корпоративна търговска банка и вторичния трус върху Първа инвестиционна банка нормалността ударно се завръща. Данните на БНБ за банковата система към средата на годината (които обхващат и поставянето на КТБ под специален надзор на 20 юни и опашките пред ПИБ на 27 юни) говорят не за паника на клиентите, а за бягство към качество. В голямата си част тегленията не са се превърнали в затворени в буркани долари, а са потърсили сигурен пристан в по-стабилни банки.</p>
<p>
	<strong>Делото &quot;САПАРД&quot; се препъна за пореден път</strong><br />
	<em>в. Сега</em></p>
<p>
	Делото за източване на 7.5 млн. евро от програма &quot;САПАРД&quot; бе отложено отново - сега за 3 октомври. Причината този път бе нередовното призоваване на шестима от общо осемте обвиняеми. В залата се явиха само Ана Шаркова и Радмил Петров. Останалите петима, сред които главният обвиняем - бизнесменът Марио Николов, пропуснаха заседанието.</p>
<p>
	Процесът &quot;САПАРД&quot; бе изпратен в спецсъда, след като на първа инстанция градският съд призна Николов за виновен, но апелативният върна делото за ново разглеждане заради нарушения. Магистратите разкритикуваха бившия председател на градския съд, в момента на Върховния административен съд Георги Колев, че в мотивите към присъдата си едно към едно е преписал обвинителния акт на прокуратурата. Впоследствие делото бе изпратено в спецсъда, тъй като разследващите смятат, че източването е извършено от организирана престъпна група.</p>
<p>
	<strong>Албена се отказва от концесията на плажа</strong><br />
	<em>в. Стандарт</em></p>
<p>
	&quot;Албена&quot; АД повече няма да е концесионер на плажа в курорта, съобщи изпълнителният директор на дружеството Красимир Станев. &quot;След природното бедствие и двете наводнения, които ни причиниха 5 млн. лв. чиста загуба, ние изпратихме писмо до министерството на регионалното развитие, в което помолихме за 50% намаление на концесионната такса за тази година. Никой не ни отговори, тоест - получихме мълчалив отказ. След това взехме решение да се откажем от концесията и изпратихме писмо, в което написахме, че прекратяваме договора. Решение все още няма, тъй като то трябва да се вземе от Министерски съвет.</p>
<p>
	В договора ни с министерството има клауза, според която при форсмажорни обстоятелства имаме право да прекратим договора&quot;, обясни Станев. Според него условията на концесията са непосилни при тази ситуация и в тях няма икономическа логика. Около 3,5 млн. лева плаща всяка година Албена, за да концесионира плажа - 2,5 млн. лв. е таксата, около 500 000 лв. са заплатите на спасителите.</p>
<p>
	<strong>Три обвинения за кмета на Видин</strong><br />
	<em>в. Новинар</em></p>
<p>
	Кметът на Видин Герго Гергов е с три повдигнати обвинения. Той бе задържан на 31 юли при специализирана операция на новосъздаденото звено за борба с корупцията между Софийска градска прокуратура и ДАНС.</p>
<p>
	Едното обвинение е повдигнато за това, че в периода 1 януари 2012-15 юли 2014 г. умишлено не е изпълнил и е нарушил служебните си задължения от Закона за обществените поръчки във връзка с обществена поръчка за доставка на хранителни продукти за учрежденията на бюджетна издръжка на територията на общината. Целта е била Гергов да набави облага за еднолично търговско дружество, на което е заплащано с общински средства. От това са настъпили значителни вредни последици за общината от имуществен характер в размер на 150 000 лв. и от неимуществен характер, изразяващи се в разколебаване на общественото доверие в местната власт.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
