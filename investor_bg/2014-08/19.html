

	<div class="art">
		<div id="article_text" class="s4">
			
			
			<p>
	<strong>Заместник-министър поема на &quot;ръчно&quot; управление програмата за бизнеса</strong></p>
<p>
	В. Сега</p>
<p>
	Служебният заместник-министър на икономиката Ирена Младенова ще поеме управлението на единствената програма за бизнеса &quot;Конкурентоспособност&quot;. Това се налага, след като досегашната шефка на управляващия орган Ели Милушева е подала оставка, научи в. &quot;Сега&quot;. Информацията бе потвърдена снощи от икономическото министерство. Младенова е била назначена със заповед на министър Васил Щонов на 14 август, а на Милушева е било отправено предложение да бъде освободена.<br />
	Милушева си отива от поста почти два месеца след като забърка каша с 97 милиона лева по програмата. Парите бяха спрени в момент, когато над 140 фирми вече бяха получили одобрение за проектите си за технологична модернизация. До това решение се стигна след подаден сигнал за близки връзки между оценяващи и кандидатстващи фирми, както и заради съмнения за нагласени търгове. В крайна сметка казусът бе пратен в съда, а срокът за подписването на договорите изтече на 30 юни. Така, ако България не поиска отсрочка, средствата ще бъдат загубени.</p>
<p>
	<strong>Домакинствата теглят все повече бързи кредити</strong></p>
<p>
	В. Сега</p>
<p>
	Няколкомесечната подготовка и приемането на Закона за потребителския кредит, с който бяха наложени ограничения и на фирмите за бързи заеми, видимо не са повлияли на потенциалните клиенти през второто тримесечие на тази година. Домакинствата и бизнесът продължават да търсят тази форма на финансиране, сочат оповестени вчера данни на БНБ. 74.9% от отпуснатите от тях кредити са насочени към домакинства и нетърговски организации. За една година техните заеми са нараснали със 7.5% и към края на юни 2014 г. възлизат на 1.495 милиарда лева. 22.5% от общия дял на получилите бързи кредити са фирми от бизнес сектора, който не включва финансовите предприятия. В края на юни общата сума на отпуснатите бързи кредити е общо за 2.021 милиарда лева. На годишна база те са се увеличили с 1.5%, или 30.2 милиона лева, а спрямо март 2014 г. ръстът е от 2.1 на сто - увеличение с 41.5 милиона лева.</p>
<p>
	<strong>80% от младите лекари стягат куфарите</strong></p>
<p>
	В. Стандарт</p>
<p>
	80% от младите лекари стягат куфарите за чужбина. Това показват данните от анкета сред десетки медици от цялата страна до 40 години. Тя е направена от четири организации - Асоциацията на студентите медици в България, Фондация &quot;Остани&quot;, Асоциацията за развитие на медицинската общност и Български лекари за европейски стандарт на специализация.<br />
	Основната причина, поради която младите лекари искат да напуснат България, е ниското заплащане и остарелите условия за работа. Най-предпочитаната дестинация за медиците е Германия. 50% от желаещите да напуснат България се насочват натам и в момента учат езика. Според медиците без промени до 2020 г. страната ни ще остане без специалисти. За да останат тук, лекарите настояват за минимална заплата от 2500 лв. и 1500 за специализантите. Това не е невъзможно да се направи, в Полша вече се случи, дават пример медиците.</p>
<p>
	<strong>Харизват 2 милиона в просветата на частници</strong></p>
<p>
	В. Стандарт</p>
<p>
	1,75 млн. лева европари ще трябва да даде просветното министерство на външна фирма, за да свърши нещо, което до голяма степен е работа на чиновниците от ведомството. Става дума за обществена поръчка за &quot;Анализ и оценка на влиянието на целодневната организация на обучението върху резултатите на учениците, които учат в средищните училища&quot;. Изпълнителят трябва да изгради система, която да проследи как са се променили образователните резултати на децата, които учат в тези школа.</p>
<p>
	<strong>Бюджетът получи рекордно ниски дивиденти от държавните фирми</strong></p>
<p>
	В. Сега</p>
<p>
	Очакванията, че изоставането в приходите в хазната ще бъде частично компенсирано от внасянето на дивидента на държавните дружества в бюджета, не се оправдават. При планирани около 110 млн. лв. приходи от дивидент на база на финансовите резултати на дружествата за 2013 г. в бюджета са внесени едва 52.4 млн. лв. Това е безпрецедентно ниско ниво за последните 5 години, в които постъпленията от дивидент на държавата варираха от 140 до 420 млн. лв. Не е ясно защо приходите са толкова малко, а осигуряването на подобна информация внезапно се оказа данъчна и осигурителна тайна. Съгласно разпореждане на кабинета на Пламен Орешарски от 11 юни т.г. държавните дружества трябваше да внесат дължимия дивидент на държавата най-късно до 15 юли.</p>
<p>
	<strong>Цветан Василев обжалва задочно постановлението за задържането му</strong></p>
<p>
	В. Капитал Daily</p>
<p>
	Цветан Василев е обжалвал задочно прокурорското постановление за задържането му за 72 часа, което е издадено при неприсъственото му привличане като обвиняем. Това става ясно от системата на Софийския градски съд (СГС), като Софийската градска прокуратура (СГП) е внесла делото днес в съда. Миналата седмица, навръх 55-ия рожден ден на банкера, прокуратурата съобщи, че няколко седмици по-рано &quot;в условията на задочно производство&quot; Цветан Василев е бил привлечен &quot;като обвиняем за длъжностно присвояване в особено големи размери, представляващо особено тежък случай&quot;. Тогава е била издадена и европейска заповед за арест на Василев и той е обявен за издирване чрез шенгенската информационна система и Интерпол.</p>

			<div style="display: block; clear: both; padding-top: 10px;"><i>По статията работи: <a href="znvygb:ritravn.riebcrlfxn@tznvy.pbz" id="worker_creator_email">Евгения Европейска</a></i></div>		</div>
	</div>

	<!-- Mobile payment branding -->
	
	
