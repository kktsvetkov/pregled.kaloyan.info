

	<div class="art">
		<div id="article_text" class="s4">
			
			
			<p>
	<strong>И в София ЕК препоръча бързо решение за депозитите в КТБ</strong><br />
	<em>в. Капитал Daily</em></p>
<p>
	След като на 1 август Европейската комисия (ЕК) предупреди България в писмо до БНБ и тогавашния министър на финансите Петър Чобанов, че трябва да осигури достъп до средствата на вложителите в Корпоративна търговска банка (КТБ) в &quot;следващите дни&quot;, в сряда въпросът е обсъждан и на място в централната банка с представители от Брюксел. По информация на &quot;Капитал Daily&quot; в делегацията е имало хора от Европейската централна банка. От БНБ отговориха, че когато има конкретни резултати, те ще бъдат обявени.</p>
<p>
	Според източници на &quot;Капитал&quot; освен в БНБ срещи е имало и в Министерството на финансите, както и с всички ресорни министерства по въпросите. Мисията не е извънредна, а се случва при всяка смяна на правителство, обясни източник на вестника. Този път просто има много натрупани въпроси за изчистване - помощта за ПИБ, ситуацията с КТБ, действията на БНБ. В делегацията има представители на почти всички дирекции на ЕК - например &quot;Конкуренция&quot;, за държавната помощ, &quot;Вътрешен пазар&quot;, заради изплащането на влоговете в КТБ и т.н. Срещи е имало с всички ресорни министерства по въпросите, които засягат мисията.</p>
<p>
	<strong>Гриша Ганчев овладя ключов актив на &quot;Петрол&quot;</strong><br />
	<em>в. Капитал Daily</em></p>
<p>
	Опитите за налагане на контрол върху ключови активи на &quot;Петрол&quot; от лагера на Гриша Ганчев продължават след поставянето на Корпоративна търговска банка (КТБ) под особен надзор, а обектът на интерес е дъщерната му &quot;Варна сторидж&quot;. Тя притежава и управлява петролна база в морската столица, след като седалището на дружеството беше преместено в Ловеч, като за управител е назначен председателят на спортния клуб по борба &quot;Миньор-Перник&quot; Методи Пенев. Той заменя на поста изпълнителния директор на &quot;Петрол&quot; Георги Татарски, който влезе в структурите на дистрибутора на горива в края на миналата година, след като контролът беше овладян от мажоритарния собственик на КТБ Цветан Василев.</p>
<p>
	Освен това, с решение на управителния съвет на &quot;Петрол&quot; от 15 август и последвало три дни по-късно одобрение от надзорния съвет, са учредени особени залози върху търговското предприятие &quot;Варна сторидж&quot; и неговите движими и недвижими активи в полза на &quot;Литекс трейд&quot;. По този начин дружеството, контролирано от Гриша Ганчев, обезпечава свои вземания от &quot;Варна сторидж&quot;, възникнали по силата на сделки за продажба на акции и недвижим имот.</p>
<p>
	<strong>Хаос с парите на съдебната власт и при служебното правителство</strong><br />
	<em>в. Сега</em></p>
<p>
	Съдебната власт няма да получи всички необходими средства, за да успее да изкара годината, без да влиза в дългове. Това стана ясно от изказване на финансовия министър Румен Порожанов след заседанието на кабинета в сряда. Вместо това служебното правителство ще отпусне част от парите, а останалите ще трябва да се дадат от следващия редовен кабинет.</p>
<p>
	&quot;Ще има един транш в началото на септември, за да осигурим недостигащата ликвидност за съдебната система&quot;, каза министърът. Той не уточни за каква сума става дума, но уточни, че затворите дължат около 10 млн. лв. към различни доставчици. В същото време правосъдното министерство иска 8 млн. лв. за същите задължения. Постановлението трябваше да бъде одобрено от предишното правителство, но това така и не стана. Затова в момента искането минава през нова съгласувателна процедура и всички документи се намират във финансовото министерство.</p>
<p>
	<strong>ДПС разширява географията си с Петър Чобанов в Монтана</strong><br />
	<em>в. Сега</em></p>
<p>
	Бившият финансов министър Петър Чобанов е приел да води листите на ДПС в Монтана и София, потвърди за &quot;Сега&quot; зам.-председателят на ДПС Алиосман Имамов. Името му ще бъде официално съобщено днес заедно с останалите водачи в страната. С финансиста начело на монтанската листа ДПС ще се опита да &quot;разшири географията си&quot; в Северозапада след пробива на Камен Костадинов във Враца на миналите парламентарните избори.</p>
<p>
	В последните месеци на 42-рото Народно събрание Чобанов и ДПС се сближиха покрай подкрепата на партията за несполучилата актуализация на бюджета. На миналите избори през 2013 г. Чобанов беше избран за депутат от Пловдив-град от листата на БСП, където беше представител на т.нар. гражданска квота.</p>
<p>
	<strong>Обществените поръчки минаха 5 млрд. лева</strong><br />
	<em>в. Стандарт</em></p>
<p>
	Обществени поръчки за над 5 млрд. лева са обявени тази година. Най-много средства ще бъдат платени за доставки - над 2,2 млрд., следва строителството с над 2 млрд. лв., показва статистиката на Агенцията по обществени поръчки. Около 600 млн. лв. ще бъдат раздадени по договори за услуги, а за разработка на проект са пуснати само 11 обявления на стойност малко под 15 000 лв. Общата сума на договорите по обществени поръчки се очаква да надхвърли тази от миналата година.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
