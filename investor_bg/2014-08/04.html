

	<div class="art">
		<div id="article_text" class="s4">
			
			
			<p>
	<strong>Ръководителят на OMV защити &quot;Южен поток&quot;</strong><br />
	<em>в. Капитал Daily</em></p>
<p>
	Санкциите срещу Русия няма да повлияят на строителството на газопреносната мрежа &quot;Южен поток&quot;, заяви Герхард Роис, главен изпълнителен директор на австрийската петролна и газова компания OMV. В интервю за излизащия в понеделник брой на списание Profil той казва, че &quot;Европа сама ще си причини вреда, ако блокира строителството&quot;.</p>
<p>
	През юни &quot;Газпром&quot; и OMV подписаха споразумение за изграждане на финалните 50 км на австрийска територия - отсечка, която ще свърже &quot;Южен поток&quot; с централноевропейския разпределителен център в Баумгартен.</p>
<p>
	Роис коментира още, че не разбира защо ЕС критикува неговата компания за отсечката от унгарската граница, но приема участието на германски и италиански компании в изграждането на подводната част в Черно море. Той казва още, че е убеден, че Европа в крайна сметка иска да види работещ &quot;Южен поток&quot;.</p>
<p>
	<strong>Над 10 жестоки наводнения сполетяха България за 44 дни</strong><br />
	<em>в. Сега</em></p>
<p>
	Месец и половина след наводнението във варненския квартал &quot;Аспарухово&quot; и в Добрич, където загинаха 13 души, ново бедствие, този път във врачанския град Мизия, споходи България, взе най-малко две жертви и причини материални щети за милиони. За 44 дни страната бе застигната от над 10 жестоки наводнения - Варна, Добрич, Велико Търново, София, Ловеч, Габровско, Бургаско, Враца, Монтана, Пловдив, села в Родопите. В бедствието загинаха поне 18 души.</p>
<p>
	В нощта срещу неделя река Скът излезе от коритото си и заля Мизия и съседното село Крушовица. Като единствена причина за бедствието властите сочат обилните валежи от последните няколко дни. Няма данни за скъсани язовирни стени в района, но седем водоема преляха. Според шефа на пожарната гл. комисар Николай Николов за последните два дни във Врачанско са паднали 94 литра на кв.м. &quot;Това са около 300 млн. куб.м вода, или все едно половин язовир &quot;Искър&quot; да премине за 1-2 дни. Повишавало се е много бързо нивото на водата, но като че ли не е имало приливна вълна. Това е водата, която дойде от целия водосбор на Врачанска област. Тя мина през Бяла Слатина и беше логично да я очакваме и в най-ниската точка - Мизия&quot;, коментира той.</p>
<p>
	<strong>ЦИК измисли сложна процедура за броене на преференциите</strong><br />
	<em>в. Сега</em></p>
<p>
	ЦИК е на път да усложни максимално работата на секционните избирателни комисии (СИК), които и без това дълги часове след края на изборния ден чакат да предадат протоколите си, установи проверка на &quot;Сега&quot; сред членове на изборни комисии. Става дума за нов начин, по който в СИК-овете ще се отчитат преференциите, отбелязани за кандидатите, каквато опция дава Изборният кодекс за парламентарния вот на 5 октомври.</p>
<p>
	Според решение на ЦИК от 22 юли, след като бъдат преброени всички действителни бюлетини, ще започне специална процедура за огласяване и отчитане на преференциите. Определен член на комисията ще показва всяка бюлетина на присъстващите, ще чете поредния номер на предпочетения кандидат и отбелязания преференциален вот. Резултатите ще се вписват в черновата на протокола, ще се прави засичане на резултатите и ако всичко съответства на общия брой валидни гласове, данните ще се вписват в официалния протокол.</p>
<p>
	<strong>Над 61 хиляди ще са първолаците наесен</strong><br />
	<em>в. Сега</em></p>
<p>
	61 046 първокласници се очаква да прекрачат училищния праг за първи път, сочат данните на Министерството на образованието и науката. Тазгодишният випуск е с около 3000 деца по-малко в сравнение с миналата година. Общо 439 731 ученици от I до VII клас ще получат безплатни учебници и помагала, съобщиха от ведомството. За целта от бюджета за 2014 г. са отпуснати 42 млн. лв. Според справката на МОН най-много са учениците в общинските училища - 429 254.</p>
<p>
	Възпитаниците на частните училища също получават безплатни учебници. За учебната 2014/2015 г. децата от I до VII клас в частни школа са 3819. В националните училища, които са към министерствата, са записани 2922 ученици до VII клас. Според графика на просветното ведомство срокът за доставката на учебниците за учениците и учебните помагала за детските градини е 28 август.</p>
<p>
	<strong>Вадят 100 млн. лв. от хазната за екопроекти</strong><br />
	<em>в. Стандарт</em></p>
<p>
	Финансовото министерство ни отпусна лимит от 100 млн. лв. за разплащане на проекти по ОП &quot;Околна среда&quot;, съобщи за &quot;Стандарт&quot; министърът на околната среда в оставка Станислав Анастасов. Очаквам в понеделник, 4 август, до края на деня парите да бъдат разпределени &quot;на равна база&quot; между общините - така, както бях обещал по-рано, обясни Анастасов. С парите ще се разплатим частично с фирмите, които изпълняват проекти, финансирани по ОП &quot;Околна среда 2007-2013&quot; (ОПОС), подчерта министър Анастасов и допълни, че целта на еднаквите критерии за разпределение на средствата е да не се създава напрежение между политическите партии преди изборите.</p>
<p>
	Според предварителните ни проучвания ще бъдат разплатени около 50% от всички обработени и верифицирани искания за средства по изпълняваните проекти, обясни Анастасов. Плащанията по проектите, финансирани по ОПОС, бяха блокирани от Брюксел през ноември 2013 г. заради открити 5 типа съществени нарушения при провеждането на процедурите за обществени поръчки за проекти в периода 2009-2013 г. През февруари тази година спря и изплащането на средства по тях от хазната, което застраши изпълнението на започнатите обекти.</p>
<p>
	<strong>Усвояваме 73% от еврофондовете до края на годината</strong><br />
	<em>в. Новинар</em></p>
<p>
	73% от европейските фондове могат да бъдат усвоени до края на годината, ако фондовете се управляват добре, става ясно от данните на Информационната система за управление и наблюдение на финансовите инструменти на Европейския съюз за България.</p>
<p>
	За първите шест месеца на годината е отчетено известно забавяне по изпълнението на Оперативните програми &quot;Административен капацитет&quot; и &quot;Техническа помощ&quot;, съобщава от Министерството на финансите. Като много добро е отчетено изпълнението на проектите по Оперативна програма &quot;Развитие на човушките ресурси&quot;, а като добро е оценено изпълнението по програмите &quot;Регионално развитие&quot;, &quot;Транспорт&quot; и &quot;Конкурентоспособност&quot;.</p>
<p>
	Очаква се Споразумението за партньорство да бъде одобрено в периода 4-8 август, а финализирането на оперативните програми 2014-2020 г. да приключи през октомври.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
