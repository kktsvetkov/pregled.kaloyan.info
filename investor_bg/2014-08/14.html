

	<div class="art">
		<div id="article_text" class="s4">
			
			
			<p>
	<strong>Облигациите на КТБ се сринаха до 30% от номинала си</strong></p>
<p>
	В. Капитал Daily</p>
<p>
	Финансовите проблеми на Корпоративна търговска банка (КТБ) сринаха допълнително цената на облигациите й, търгувани на борсата в Ирландия. Падежът на доларовата емисия с общ номинал 150 млн. долара беше на 8 август. По информация на Reuters, потвърдена и от източници на &quot;Капитал Daily&quot;, окончателно плащане не е имало. Това веднага се е отразило на цената, като в понеделник книжата се търгуваха на вторичния пазар при 30% от номинала си. По данни на Bloomberg търговията във вторник е завършила при цена от 32.6 долара на 100 долара номинал. Междинните данни към 13 август показват, че тенденцията за поевтиняване продължава. Цената на корпоративните облигации започна да пада, след като финансовата институция беше поставена под специален надзор и правата на управителния и на надзорния съвет бяха отнети.</p>
<p>
	Само в рамките на месец юли стойността им се срина от 93% до 36% от номинала, след като стана ясно, че банката няма да бъде отворена на първоначално обявената от БНБ дата - 21 юли. Доларовите облигации на КТБ бяха емитирани на 3 октомври 2012 г. от специално създадената за целта финансова компания Northern Lights Bulgaria B.V. В проспекта към предлагането на облигациите е записано, че регистрираното в Холандия дружество има единствената задача да набави средства от международните пазари, с които да кредитира банката. Отново там е записано, че парите могат да бъдат използвани за финансиране на сделката по покупко-продажбата на БТК. В крайна сметка финансирането вероятно е било използвано за кредитиране на сделките за телекома и цигарения холдинг &quot;Булгартабак&quot;.</p>
<p>
	<strong>Съдът запорира дяловете на Венелина Гочева в разпространителска фирма</strong></p>
<p>
	В. Капитал Daily</p>
<p>
	С определение от вторник Софийският градски съд (СГС) е запорирал дяловете на фирмата на Венелина Гочева &quot;Про Нюз Бълагрия&quot; в разпространителското дружество &quot;Агенция Стрела&quot;. Това е станало в рамките на делото, образувано по молба на близката до Цветан Василев &quot;Сайга консулт&quot; за откриване на производство на несъстоятелност. &quot;Про Нюз България&quot; е мажоритарен (83%) собственик на &quot;Медийна група България-Холдинг ООД&quot;, която издава всекидневниците 24 часа, Труд, 168 часа, &quot;България днес&quot; и др.</p>
<p>
	&quot;Сайга Консулт&quot; е дружество, което е свързано с банкера в изгнание Цветан Василев. Това е и една от трите фирми, за които стана ясно миналата седмица, че са отпускали, под формата на заем, средства на дружествата издаващи всекидневниците 24 часа и Труд, Преса, Тема, Стандарт, сайта blitz.bg и др. Съдът е отхвърлил искането на &quot;Сайга Консулт&quot; да запорира вземанията на &quot;Про Нюз България&quot; и движимото имущество на дружеството, както и да бъде назначен временен синдик.</p>
<p>
	<strong>Бойко Борисов осъди Волен Сидеров за 201 хил. лв.</strong></p>
<p>
	Капитал Daily</p>
<p>
	Съдия Теодора Нейчева от Софийски градски съд (СГС) е присъдила рекордно високо обезщетение на лидера на ГЕРБ Бойко Борисов по делото, което той заведе срещу Волен Сидеров. Поводът е интервю на лидера на &quot;Атака&quot; за в. &quot;Монитор&quot; от юни 2013 година. Бойко Борисов търси сметка от Сидеров за думите му: &quot;Аз съм убеден, че Борисов също трябва да бъде подведен под отговорност за редица неща, които са правили заедно. Най-крупните от тях са покровителство и пряко облагодетелстване от контрабанда, канали за проститутки, наркотрафик, а в резултат е цял поток от черни пари, които престъпната дейност осигурява. Огромна част от тези пари Цветанов лично ги дирижира&quot;.</p>
<p>
	Борисов иска от съда да му присъди обезщетение от 200 хил. лв. - по 50 хиляди лева за всяко едно от твърденията, че е &quot;покровителствал и пряко се е облагодетелствал от канали за проститутки&quot;, &quot;покровителствал и пряко се е облагодетелствал от канали за наркотрафик&quot;, &quot; покровителствал и пряко се е облагодетелствал от контрабанда&quot;, както и че е получил &quot;поток от черни пари, които престъпната дейност осигурява&quot;. Бойко Борисов води още едно дело срещу Волен Сидеров, както и срещу Десислав Чуколов и Йордан Цонев. Лидерът на ГЕРБ съди за клевета за четири твърдения и бившия телевизионен водещ и нов политик Николай Бареков.</p>
<p>
	<strong>Шест министри са декларирали несъвместимост с поста</strong></p>
<p>
	В. Сега</p>
<p>
	Шестима от служебните министри са декларирали несъвместимост с постовете, които заемат, става ясно от декларациите им за конфликт на интереси. По закон те трябва да отстранят проблема до 1 месец. По закон министрите не могат да заемат друга държавна длъжност, да развиват търговска дейност, да участват в управата на неправителствени организации. Забранено е и упражняването на свободна професия встрани от научна и преподавателска дейност, както и упражняване на авторски права. В ситуацията на несъвместимост с поста заради участие в НПО са министърът на икономиката Васил Щонов, правосъдният министър и вицепремиер Христо Иванов, шефът на културното ведомство Мартин Иванов и спортният министър Евгения Раданова. В нарушение са вицепремиер Илияна Цанова, както и военният министър Велизар Шаламанов.</p>
<p>
	Христо Иванов, който е юрист, нарушава и ограничението за свободна професия. Според фирмените регистри в неправителствени организации участват и земеделският министър Васил Грудев, както и колегата му в социалното ведомство Йордан Христосков. Двамата обаче не са заявили такива обстоятелства в декларациите си. Вицепремиерът по еврофондовете Илияна Цанова нарушава ограничението за участие в управата на търговски дружества. Военният министър Велизар Шаламанов пък е в неплатен отпуск от редовното си работно място в БАН.</p>
<p>
	<strong>Парите за изборите в чужбина се вдигат чувствително</strong></p>
<p>
	В. Сега</p>
<p>
	Министерството на външните работи ще има възможност да работи по-комфортно по организацията на предсрочните парламентарни избори зад граница на 5 октомври. Парите за подготовката на вота в чужбина се увеличават чувствително, като по това перо и за организация на международния пресцентър МВнР ще разполага с 1/3 повече средства над отпуснатите за евровота. Бюджетът на отделни организации по провеждането на изборите, като Сметната палата, обаче е намален, показва сравнението между одобрената от кабинета план-сметка за провеждането им и разходите на институциите при изборите за Европарламент и предсрочния вот м.г. Парламентарният вот тази есен ще струва на данъкоплатците 25.974 млн. лв., при 23.886 млн. лв. за изборите за ЕП и 21.295 млн. лв. за депутати през 2013 година.</p>
<p>
	<strong>Вдигат нова Мизия</strong></p>
<p>
	В. Стандарт</p>
<p>
	Нова Мизия ще бъде вдигната след потопа. Багери ще срутят опасните сгради. Здрави къщи ще бъдат изградени, но на баирите над града. 350 постройки са вече маркирани с червен кръг за събаряне. Така са постъпили в румънско село след опустошително наводнение през 2007 г., като за целта използвали европари. Мизия може да кандидатства за средства от Брюксел, ако щетите надвишат 41 млн. евро, стана ясно след посещението на еврокомисар Кристалина Георгиева и МВР шефа Йордан Бакалов в удавения град вчера. Бакалов съобщи, че има идея специален държавен фонд да отпусне пари за съфинансирането на европейска програма за бедствия, откъдето ще дойдат сумите за новата Мизия.</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
