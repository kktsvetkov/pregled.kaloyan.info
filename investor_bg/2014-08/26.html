

	<div class="art">
		<div id="article_text" class="s4">
			
			
			<p>
	<strong>Защо изплащането на гарантираните депозити може да започне... сега</strong></p>
<p>
	В. Капитал Daily</p>
<p>
	Ако трябва да се обобщят твърденията на БНБ (в писмо до Европейската комисия и в последното й описателно/оправдателнопрессъобщение) защо досега не се пристъпва към изплащане на гарантираните депозити в КТБ, то те са в две посоки: 1. Първата обструкция е юридическа. Българският закон повелява това да стане чак след като се пристъпи към отнемане на лиценза на банката. 2. Втората обструкция е практическа. Дори юридически да може да започне изплащането на гарантираните депозити, реално няма достатъчно средства за това.</p>
<p>
	Проблемът в тезата на централната банка е, че законът освен задължения й е дал и широки правомощия кога може да действа. В чл. 103 на ЗКИ са изброени редица нарушения, които могат да се санкционират от БНБ с различни надзорни мерки, които стигат и до отнемане на лиценз:&nbsp; &quot;нарушаване или заобикаляне разпоредбите на този закон&quot;, &quot;сключване на банкови сделки, които засягат финансовата стабилност на банката, или на банкови сделки, които чрез използване на подставени лица осуетяват или заобикалят прилагането на разпоредбите на този закон, на нормативните и други актове и предписанията на БНБ&quot;, &quot;застрашаване интересите на вложителите&quot;.</p>
<p>
	<strong>Най-големите строителни компании: На кота нула</strong></p>
<p>
	В. Капитал Daily</p>
<p>
	Пътни проекти, метро, водни цикли, сметища, ремонти на улици&hellip; Така изглеждаше 2013 г. през обществените поръчки в строителния сектор. Годината не направи изключение от досегашната тенденция - основният обем на пазара се формираше от държавните и общинските поръчки с финансиране от европейските фондове &ndash; с единствената разлика, че премина под знака на ударно възлагане на строителство във водния, а не в пътния сектор за разлика от предходните година-две. И през 2013 г. обаче частните инвестиции останаха скромни. Не впечатлиха нито чуждите вложения, нито строителната активност - обемът на продукцията в сектора дори леко намаля в сравнение с предните две години до 11.3 млрд. лв.</p>
<p>
	Впечатлиха единствено сериозните ръстове и спадове в приходите на отделни компании - резултат от приключването на големи строителни поръчки или на липсата на такива през годината. Също и появата на нови &quot;силни на деня&quot; в строителството, която по-отчетливо се очерта със смяната на властта и следва да се отрази и във финансовите отчети на новите любимци.</p>
<p>
	<strong>МО представя България като обект на руска информационна война</strong></p>
<p>
	В. Сега</p>
<p>
	България е в информационна война с Русия, пише в публикувания на сайта на военното министерство документ &quot;Визия 2020: България в НАТО и в европейската отбрана&quot;. С него министърът на отбраната Велизар Шаламанов и президентът Росен Плевнелиев възнамеряват да отидат на срещата на върха в Уелс на 4 и 5 септември и да представят предстоящата реформа в армията, провокирана от забележки на алианса. Русия не е поканена на събитието.</p>
<p>
	Във &quot;Визия 2020&quot; се заявява, че &quot;активното и повсеместно пропагандиране на руската политика, особено с посредничеството на български политически и икономически субекти и медии или недържавни организации, е явна информационна война, подкопаваща интегритета на институциите и държавността, и атакува директно националните демократични ценности, дух и воля&quot;. Информационната война е определена като една от заплахите за сигурността на страната във връзка с кризата в Украйна и &quot;дългосрочната амбиция на Русия да възстанови влиянието си в бившето съветско пространство&quot;.</p>
<p>
	<strong>МВР упорито не се отказва от безпричинни проверки по пътищата</strong></p>
<p>
	В. Сега</p>
<p>
	За пореден път МВР демонстрира, че няма никакво намерение да се откаже от възможността да проверява безпричинно всички шофьори. Това става ясно от поредната инструкция за контрол на пътното движение, качена на сайта на ведомството за обществено обсъждане. Тя се издава отново заради приетия наскоро нов Закон за МВР и е дело на екипа на доскорошния вътрешен министър Цветлин Йовчев, но явно и новият министър Йордан Бакалов я одобрява.</p>
<p>
	В нея е записано, че пътната полиция може да проверява всеки, стига да прецени, че има &quot;данни или предположения, че водачът е участвал в пътно-транспортно произшествие (ПТП) или в извършването на престъпление&quot;. С този текст МВР на практика продължава да дава право на катаджиите да спират всеки без причина, само на база предположение, без за това да е нужно обявяването на някаква специализирана акция от типа на &quot;Светлина&quot; или пък за поставяне на предпазни колани.</p>
<p>
	<strong>Държавният резерв бил добре попълнен</strong></p>
<p>
	В. Стандарт</p>
<p>
	Държавният резерв и военновременните запаси са добре попълнени, увериха от ресорното ведомство. Съобщението бе във връзка с появила се информация, че запасите от лекарства, вода и храни са на критично ниско ниво. &quot;Искаме да успокоим обществеността в страната, че въпреки ограничения финансов ресурс по бюджета на Агенцията през последните години, са предприети и се предприемат всички действия, необходими за поддържане на определените нива от резерви и запаси, с които да се обезпечат нуждите на икономиката и населението в случай на възникване на кризисна ситуация&quot;, посочват оттам.</p>
<p>
	<strong>Руснаците се отказват от БГ имоти</strong></p>
<p>
	В. Стандарт</p>
<p>
	Турция и Гърция са на път да изместят България като топдестинация за покупка на имоти от рускоговорещи клиенти. Вълната от братушки, които са си купили жилище у комшиите, нараства правопропорционално на спада й у нас. Към двете държави се насочват предимно по-малко заможните руснаци, които в момента са и основната клиентела по нашето море. Това показват наблюденията на брокерите, които работят с ваканционни имоти.</p>
<p>
	&quot;Позициите на България като водещ пазар за ваканционни имоти в Русия постепенно се измества бавно в посока на Крим, Турция, Гърция и други екзотични дестинации предимно в Азия - Дубай, ОАЕ&quot;, казва Чавдар Караджов, управител на &quot;Первая линия недвижимость&quot; и член на управителния съвет на &quot;Сдружение брокери на имоти&quot;. Според него в момента на родния пазар са останали предимно братушки с по-скромни финансови възможности. Богатите им съграждани предпочитат да харчат парите си в Западна Европа и купуват имоти предимно във Великобритания, Германия, Франция, Испания.</p>
<p>
	<strong>Продължава изпълнението на строителните дейности по проектите по ОП &bdquo;Околна среда 2007 &ndash; 2013 г.&ldquo;</strong></p>
<p>
	В. Стандарт</p>
<p>
	Изпълнението на строителните дейности по проектите по Оперативната програма &bdquo;Околна среда 2007 &ndash; 2013 г.&quot; продължава. В началото на август 2014 г. Министерството на финансите отпусна сума в размер над 168 млн. лв. за разплащане по проектите по програмата. Със средствата ще се покрият верифицираните плащания, които ще позволят на бенефициентите, съответно на строителите, да ускорят изпълнението на обектите. Към момента са подадени 160 броя искания за средства на стойност около 250 млн. лв., които са в процес на верификация.</p>
<p>
	Към август 2014 г. по Оперативната програма &bdquo;Околна среда 2007 &ndash; 2013 г.&quot; са сключени договори за предоставяне на безвъзмездна финансова помощ в размер на 5,664 млрд. лв., или 160,80 % от общия размер на средствата по програмата. Плащанията по вече сключените договори са в размер на близо 2,034 млрд. лева или близо 58 % от общия ресурс на програмата. В момента се изпълняват 242 проекта, а 200 вече са изпълнени.</p>
<p>
	<strong>Застраховките стават задължителни за асансьорните фирми</strong></p>
<p>
	В. Новинар</p>
<p>
	Задължителни застраховки за вредите, които могат да причинят, ако не си свършат качествено работата, ще трябва да сключват фирмите, които се занимават с поддръжката или надзора на асансьорите. Към момента на пазара съществува застраховка &quot;Професионална отговорност&quot;, която сключват юристите и лекарите например. По този начин един пациент може да бъде компенсиран, ако лекуващият му лекар допусне грешка при терапията.</p>
<p>
	&quot;От тази гледна точка дори не само задължителни застраховки се сключват, но има и други фирми, които по принцип си сключват тази застраховка &quot;Професионална отговорност&quot;. Не би имало никакъв проблем и поддържащите, и фирмите за технически надзор на асансьори да сключват такава застраховка&quot;, коментира пред БНР Венислав Йотов, член на Асоциацията на българските застрахователи.</p>
<p>
	<strong>Плащат 58 лв. на декар за производство на памук</strong></p>
<p>
	В. Новинар</p>
<p>
	Общо 100 000 лв. за производство на памук ще бъдат отпуснати от фонд &bdquo;Земеделие&rdquo; за земеделците в страната. Определената помощ на декар засят памук е 58 лв., съобщиха от фонда. Заявленията за подпомагане се подават от понеделник до 30 септември в областните дирекции на фонда по постоянен адрес на физическите лица и по адрес на управление на фирмите. Срокът за изплащането на помощта е до 24 октомври тази година.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
