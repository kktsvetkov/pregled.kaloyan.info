

	<div class="art">
		<div id="article_text" class="s4">
			
			
			<p>
	<strong>Кризата в държавната енергетика се задълбочава</strong><br />
	<em>в. Капитал Daily</em></p>
<p>
	Отчетите на държавните енергийни дружества, които най-накрая бяха публикувани с неколкоседмично закъснение, потвърждават съмненията за задълбочаваща се криза в сектора. Националната електрическа компания (НЕК) е на ръба на ликвиден колапс заради опитите на енергийния регулатор да удържи поскъпването на тока. Влошаващите се резултати на повечето енергийни дружества пък директно са се отразили на приходите на Българския енергиен холдинг (БЕХ), който разчита основно на дивиденти от тях.</p>
<p>
	&quot;Булгаргаз&quot; успява да повиши печалбата си в резултат на по-голямата разлика между продажни и доставни цени, както и на по-малките си плащания към БЕХ за услуги. По-високи цени на въглищата са помогнали и на &quot;Мини Марица-изток&quot; да подобри приходите си въпреки по-малкия добив, но пък са повишили разходите на &quot;ТЕЦ Марица-изток 2&quot;, което се е отразило на крайния резултат на централата. Последните отчети допълват картината, след като в началото на месеца излязоха резултатите и на АЕЦ &quot;Козлодуй&quot;, Електроенергийния системен оператор и &quot;Булгартрансгаз&quot;.</p>
<p>
	<strong>Ритейл: Най-големите вериги: Обороти нагоре, печалби надолу</strong><br />
	<em>в. Капитал Daily</em></p>
<p>
	За пръв път една компания е прескочила 1-милиардната граница, в топ 10 се подреждат компаниите за храни и техника, а козметиката, мебелите и магазините за строителство са след тях. Бизнесът върви бавно нагоре, но печалбите на мнозина или падат, или се трансформират със знак минус. Така обобщено изглежда изминалата 2013 г. за търговските вериги в България.</p>
<p>
	В топ 30 на най-големите търговци има общо 14 компании за продажбата на храни и бързооборотни стоки. Седем от тях влизат в топ 10, а &quot;Пикадили&quot;, &quot;Максима&quot; и ЦБА остават във втората половина на подредбата. Вериги като &quot;Европа&quot;, 345 или HIT пък са след 20-ата позиция в класацията на веригите.</p>
<p>
	<strong>Съдебният съвет се заинати за спорния електронен вот</strong><br />
	<em>в. Сега</em></p>
<p>
	Висшият съдебен съвет няма намерение да се отказва от спорната система за електронно гласуване при избора на председател на Върховния касационен съд (ВКС) на 25 септември. Това стана ясно от думите на председателя на етичната комисия Ясен Тодоров по време на демонстрацията на системата пред неправителствения сектор и журналисти вчера. Днес предстои системата да бъде показана и пред посланици от ЕС. Европейската комисия следи изкъсо избора на председател на ВКС, а в последния й доклад беше отбелязано, че това ще е тест за системата. Според ВСС тъй като процедурата вече била стартирала, нямало как правилата да се променят в движение и да се върне старият начин на вот с бюлетина.</p>
<p>
	С демонстрацията Тодоров искаше да убеди присъстващите, че системата е сигурна - от един пулт може да се гласува само веднъж, гласуването се отбелязва коректно на електронното табло и няма как да се разбере кой как е гласувал. Основният проблем на системата обаче е, че когато има повече от един кандидат, с нея няма как да се гарантира равнопоставеност, тъй като за номинираните се гласува последователно и резултатът става ясен веднага.</p>
<p>
	<strong>Нова болница всеки месец</strong><br />
	<em>в. Стандарт</em></p>
<p>
	Нова болница изниква всеки месец тази година. Това сочат данните на здравно министерство. Общо осем клиники са се появили в страната за осемте месеца досега. Това прави по една клиника средно на месец. Всички нови болници са частни, в същото време няма и нито една затворена. Така общият брой на клиниките у нас стремително се увеличава. От 342 в края на 2013 г., той вече е станал 350.</p>
<p>
	От новите болници само една е многопрофилна. Тя е и единствената, която се намира в село - Браниполе, община Родопи, област Пловдив. Останалите клиники са специализирани за кардиология, долекуване, пневмо-физиатрични заболявания, травми, диализа и рехабилитация. Най-голяма част от тях са в София - 3, и по една в Перник, Пазарджик, Рудозем, Петрич.</p>
<p>
	<strong>БГ фирми с клонове в Сърбия</strong><br />
	<em>в. Стандарт</em></p>
<p>
	Български предприятия са изявили интерес към инвестиции в съседна Сърбия, след като Русия въведе ембарго за внос на земеделски стоки от Европа. Това обясни първият съветник в посолството на Република Сърбия у нас Александър Миличевич. От години съседите и страната на Путин имат безмитен режим помежду си. Според договорките без облагане от Сърбия могат да се изнасят продукти, от които поне 51% са произведени именно на територията на комшиите, обясни Миличевич за &quot;Стандарт&quot;.</p>
<p>
	Проверка на вестника показа, че родни компании имат интерес да преработват български суровини при съседите или да пакетират готова продукция. Месари и мандраджии обмислят варианти да построят малки цехове при комшиите или да купят фалирали предприятия. Въпреки инвестициите бизнесмените могат да се окажат на печалба, тъй като руското вето буквално срина цените на земеделските, млечни и месни продукти заради засилената конкуренция.</p>
<p>
	<strong>Антракс и &quot;син език&quot; морят добитъка</strong><br />
	<em>в. Новинар</em></p>
<p>
	Докато заразата от &quot;син език&quot; се разпространява със светкавични темпове в цялата страна, в Шуменско вече има съмнение за наличие на антракс. Животно, чийто стопанин е от село Загориче, е било евтаназирано, съобщи Дарик.<br />
	&bdquo;Проби от умрялото животно са изпратени до националната лаборатория на 13 август, но резултати все още няма&rdquo;, обясни д-р Катя Райкинска, директор на Областната дирекция на Агенцията по храните в Шумен. По думите й всички останали животни в шуменското село вече са ваксинирани против &quot;синя пъпка&quot;.</p>
<p>
	<strong>Пловдивчани пропищяха от нефункционално кръстовище</strong><br />
	<em>в. Новинар</em></p>
<p>
	Жители на Пловдив определиха кръговото кръстовище до Водната палата в града като абсолютен гаф. Според тях изпълнението му е изключително нескопосано, поради което го превръща в нефункционално и по-скоро затруднява шофьорите, вместо да ги улесни. Според местните проблемът е бил изкуствено създаден, защото се целяло да се намали трафикът преди моста за панаира.</p>
<p>
	Лошото организиране на пътникопотока беше отчетено и от КАТ, откъдето посочиха, че не одобряват начина, по който е направен ремонтът. Техническите проби показали, че кръстовището не е годно за използване. Преди това униформените експериментираха с пускането на отделните платна, но и в двата варианта пътят се оказва тесен.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
