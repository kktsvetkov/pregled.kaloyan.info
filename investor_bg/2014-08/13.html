

	<div class="art">
		<div id="article_text" class="s4">
			
			
			<p>
	<strong>Lenovo очаква бързо да вземе дял от 10% при смартфоните в България</strong><br />
	<em>в. Капитар Daily</em></p>
<p>
	Lenovo иска да постигне дял от 10% на българския пазар на смартфони до две тримесечия след дебюта си в края на август, обяви пред &quot;Капитал Daily&quot; Владислав Иванов, мениджър смартфони и таблети за Югоизточна Eвропа на компанията. След успеха на лаптопите и таблетите си китайската компания започва да предлага и умни телефони.</p>
<p>
	&quot;Ще започнем ударно, като пуснем на пазара цялото си портфолио&quot;, обяви Иванов. Той допълни, че компанията ще предлага апарати в така наречения ентри сегмент, където се гони добро съотношение цена-качество. &quot;Там имаме 4-инчови, 4.5- и 5-инчови модели. В средния клас ще предложим атрактивни модели, например смартфон с дълъг живот на батерията - три дни без зареждане. Във високия клас българските потребители ще могат да избират от Vibe серията на Lenovo&quot;, заяви мениджърът.</p>
<p>
	<strong>Съдът ще решава за търговото предложение в &quot;Булгартабак&quot;</strong><br />
	<em>в. Капитар Daily</em></p>
<p>
	Липсата на търгово предложение от мажоритарния собственик на &quot;Булгартабак холдинг&quot;, който според Цветан Василев е Делян Пеевски, стигна до съда. Техники по избягване на законовото задължение се прилагат от март месец насам, а действията на Комисията за финансов надзор (КФН) дотук не дават резултат. Сега е ред на магистратите от Върховния административен съд (ВАС) да решат дали е бил нарушен законът, а с това и правата на малките акционери в цигарения холдинг. Делото е образувано на 7 август, а първото заседание по казуса е насрочено за 6 октомври.</p>
<p>
	Делото е по жалба на регистрираното в Австрия BT Invest срещу решение на КФН от 19 юни, с което му се налага принудителна административна мярка в качеството му на акционер. С нея се забранява гласуването му в общото събрание на &quot;Булгартабак холдинг&quot;, проведено на 30 юни. Въпреки това BT Invest се включи във взимането на важни решения, като гласува холдингът да попечителства свои дъщерни дружества за тегленето на общо 40 млн. лв. заеми, както и да бъде продаден делът в &quot;Табак маркет&quot; (Lafka).</p>
<p>
	<strong>Просветният министър проверява поръчките за училищни ремонти</strong><br />
	<em>в. Сега</em></p>
<p>
	Новото ръководство на министерството на образованието започва проверка на част от обществените поръчки за ремонти на училищата, съобщи вчера Румяна Коларова. &quot;Оказва се, че те може би са в нарушение с действащото законодателство&quot;, обяви служебният министър. Според Коларова обществените поръчки за летните ремонти на училищата са обявени в средата или края на юли и вече са забавени. Все пак тя гарантира, че учебната година никъде няма да закъснее. Не се очаква учебният процес да пострада и заради свиването на разходите на МОН с 19 млн. лв. заради актуализацията на бюджета на здравната каса.</p>
<p>
	<strong>Куп институции ще бдят за честността на вота</strong><br />
	<em>в. Сега</em></p>
<p>
	Куп институции и знакови фигури ще бдят за честността на предстоящите на 5 октомври извънредни парламентарни избори, а в същото време практически и юридически те няма как да се справят с подобна задача. Разпоредбите в различни закони, включително и прехваления нов Изборен кодекс, изобщо не дават гаранции не само за предотвратяване, но и за последващо наказание за нарушения, като купуването на гласове, корпоративния вот и още много други по-дребни манипулации.</p>
<p>
	Вчера стана ясно, че бившият конституционен съдия проф. Емилия Друмева, която оглавява Обществения съвет към ЦИК, ще бъде съветник на служебния премиер по изборните въпроси. Друмева ръководеше изборния борд към служебния кабинет на Марин Райков, а по-късно бе и в обществените съвети към двете парламентарни комисии, изготвили новия Изборен кодекс.</p>

			<div style="display: block; clear: both; padding-top: 10px;"><i>По статията работи: <a href="znvygb:zvtyran.x.vinabin@tznvy.pbz" id="worker_creator_email">Миглена Иванова</a></i></div>		</div>
	</div>

	<!-- Mobile payment branding -->
	
	
