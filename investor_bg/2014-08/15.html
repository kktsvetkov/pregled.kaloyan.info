

	<div class="art">
		<div id="article_text" class="s4">
			
			
			<p>
	<strong>Тръгва първи колективен иск срещу фирма за бързи кредити</strong><br />
	<em>в. Сега</em></p>
<p>
	Срещу една от най-големите компании за бързи кредити - &quot;Профи кредит&quot;, е заведен колективен иск заради неравноправни клаузи спрямо клиентите в общите й условия. Това съобщиха вчера от Сдружението за правна помощ на потребителите (СППП), което е внесло иска.</p>
<p>
	От сдружението обясниха, че искът е заведен срещу една компания, но такива общи условия има и при други фирми за бързи кредити. &quot;Профи кредит&quot; била избрана, защото срещу нея имало най-много оплаквания. &quot;Резултатът от колективния иск обаче ще има отражение и върху целия сектор&quot;, каза председателят на сдружението Димитър Деков. СППП вече е печелило на първа инстанция дела по колективни искове срещу общите условия на енергоразпределително дружество.</p>
<p>
	<strong>Близо 6 млн. лв. е дал парламентът за сътрудници на депутатите</strong><br />
	<em>в. Сега</em></p>
<p>
	Близо 6 млн. лв. е платило 42-рото НС за сътрудници, консултации и наем на помещения на депутатите. Това става ясно от справка по Закона за достъп до обществена информация, поискана от бТВ. Най-много са изхарчили от ГЕРБ - почти 2.3 млн. лв. Парите за БСП са близо 2 млн. лв., &quot;Атака&quot; е взела над 500 хил. лв., а независимите - 40 хил.лв.</p>
<p>
	Според справката за заплати за целия, малко над едногодишен мандат на парламента са били планирани 13.3 млн. лв. От тях обаче почти 900 хил.са били удържани заради неоправдани отсъствия на народните представители.</p>
<p>
	<strong>Борисов осъди Сидеров за 180 хил. лв.</strong><br />
	<em>в. Сега</em></p>
<p>
	Бившият премиер Бойко Борисов е осъдил лидера на &quot;Атака&quot; Волен Сидеров да му плати 180 хил. лв. обезщетение за непозволено увреждане. Това показва справка в електронното деловодство на Софийския градски съд (СГС). Съдебното решение е от миналия петък.</p>
<p>
	Сидеров е осъден да плати заради четири свои твърдения в интервю пред столичен всекидневник, публикувано миналия юни. Публикацията е със заглавие &quot;Цветанов е едно от най-зловещите лица на прехода&quot;.</p>
<p>
	<strong>Реколтата в Мизия отровена</strong><br />
	<em>в. Стандарт</em></p>
<p>
	Мизия сънува европарите, с които ще бъде възстановена, но все още няма оценка на щетите. Докато местните с разрушените от потопа къщи чакат в приюти и съседски домове, заразите превзеха града. Хората не могат да ядат зеленчуците и плодовете от потопените си градини.</p>
<p>
	Реколтата от плодове и зеленчуци в Мизия е отровена от водата и не трябва да се консумира. За това предупредили местните експерти от ХЕИ. В останалата вода по улици и дворове се развъждат болестотворни бактерии, които правят плодовете негодни за консумация, потвърдиха пред &quot;Стандарт&quot; епидемиолози. Прасковите по дръвчетата по улиците червенеят, но никой не посяга да ги бере и яде, видя &quot;Стандарт&quot;.</p>
<p>
	<strong>Такситата по морето возят 5 пъти по-скъпо</strong><br />
	<em>в. Новинар</em></p>
<p>
	Такситата по морето се оказаха 5 пъти по-скъпи от тези в градовете.</p>
<p>
	Това показа поредната проверка по Южното Черноморие на ДАИ, Държавната агенция за метрологичен и технически надзор (ДАМТН) и МВР. Станалите честа практика проверки с таен клиент показаха за пореден път, че таксиметровите шофьори в летните курорти около Бургас са на принципа &bdquo;ден година храни&rdquo; и са безкомпромисни в стремежа си да измъкнат парите на летуващите.</p>
<p>
	Принципът на проверката е добре познатият - клиент под прикритие хваща такси и докато се вози към посочената дестинация, проверява колата. На крайната точка пък чакат журналисти. След тази проверка стана ясно, че шофьорите край морето са много по-алчни в сравнение с колегите си във вътрешността на страната.</p>
<p>
	<strong>Шопинг за бедни: Меле за дрехи по 4 лева</strong><br />
	<em>в. Новинар</em></p>
<p>
	Ударни намаления в бутиците и моловете предизвикаха мелета от клиенти.</p>
<p>
	Търговците са обявили финални разпродажби и предлагат до 70 процента отстъпки. Най-голяма е истерията за потничета, блузки и роклички, които се купуват като топъл хляб за 4, 6 или 10 лв., намалени от 30-40 лв., показа проверка на &bdquo;Новинар&rdquo;. Промоциите са в търговските центрове в цялата страна &ndash; София, Варна, Стара Загора, Пловдив и др.</p>

			<div style="display: block; clear: both; padding-top: 10px;"><i>По статията работи: <a href="znvygb:qrfvfynin.cbcbin@vairfgbe.ot" id="worker_creator_email">Десислава  Попова</a></i></div>		</div>
	</div>

	<!-- Mobile payment branding -->
	
	
