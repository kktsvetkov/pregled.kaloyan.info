

	<div class="art">
		<div id="article_text" class="s4">
			
			
			<p>
	<strong>За 36% от фирмите минималната заплата е пречка за заетостта</strong></p>
<p>
	В. Сега</p>
<p>
	36% от работодателите смятат, че минималната заплата е фактор за намаляване на заетостта в страната. За почти всяка втора фирма - 43%, тя е пречка за наемането на млади хора. Изненадващо дори сред служителите има 31%, които са на мнение, че административно определяното минимално възнаграждение оказва негативно, а не позитивно влияние на заетостта.</p>
<p>
	Данните са от национално изследване за влиянието на минималните осигурителни прагове и заплатата върху заетостта, поръчано от социалното министерство в рамките на националната програма за реформи. То е представително и е правено от февруари до май тази година сред 2525 работодатели и 3500 служители. Тъй като мнозинството от работодателите и служителите не виждат вреди върху заетостта, изследването заключава, че &quot;минималната заплата е високопродуктивен инструмент, чрез който държавата мотивира повишаването на заплащането на труда&quot;.</p>
<p>
	<strong>Партиите ще заложат на стари водачи в кандидатските си листи</strong></p>
<p>
	В. Сега</p>
<p>
	Партиите ще разчитат най-вече на старите си водачи на листите от изборите през м.г. ГЕРБ и БСП до голяма степен ще ги повторят. В събота Националният съвет на БСП определи първите позиции в 29 избирателни района, като новият лидер Михаил Миков заложи изцяло на хора на предшественика си Сергей Станишев. Социалистите за разлика от формацията на Бойко Борисов обаче подменят изборните райони на някои от водачите си заради проблеми с местните структури, които не искат &quot;парашутисти&quot;. ДПС най-вероятно също ще дублира доста от първите позиции от парламентарния вот през 2013.</p>
<p>
	В ГЕРБ вече приключиха общинските събрания, които трябваше да обявят номинациите. Лидерът Бойко Борисов и заместникът му Цветан Цветанов ще водят по две листи, както и повечето бивши министри от кабинета на ГЕРБ. Последната дума има Борисов, който преди дни обяви, че листите са готови, но той ще ги оповести, когато намери време - вероятно около 25-26 август. Бившият премиер ще води в Пловдив и 24-ти МИР в София, а Цветанов - във Велико Търново и Благоевград. За столичния 23-ти район отново е издигнат бившият транспортен министър Ивайло Московски, а в 25-и, където по традиция води Владислав Горанов, листата най-вероятно ще поведе Димитър Главчев.</p>
<p>
	<strong>Собственикът на &quot;Мобилтел&quot; купи македонската Blizoo</strong></p>
<p>
	В. Капитал Daily</p>
<p>
	Австрийският телеком Telekom Austria придоби македонския кабелен оператор Blizoo от шведския инвестиционен фонд EQT. Стойността на сделката не беше обявена от двете компании, като единствено беше съобщено, че купувачът ще плати с оперативните си парични потоци. Telekom Austria, който е собственик на &quot;Мобилтел&quot; в България, обяви във финансовите си резултати за второто тримесечие в сряда, че на 27 юли сделката е била финализирана. Което означава, че компанията е получила разрешението на местните регулатори. Шведският инвестиционен фонд EQT е собственик на едноименния кабелен оператор в България &quot;Близу&quot;.</p>
<p>
	Компанията се опита да излезе от инвестицията си в страната през 2013 г., но не успя да намери купувач, който да предложи цена, която да удовлетвори фонда. Това доведе до спиране поне за момента на усилията за продажба на &quot;Близу&quot; в България и изготвяне на стратегия, според която да се търси растеж на тв пазара в страната. За сметка на това EQT успя да продаде кабелния си оператор в Македония на Telekom Austria.</p>
<p>
	<strong>Над &euro;2 млрд. за бизнес на село</strong></p>
<p>
	В. Стандарт</p>
<p>
	Европейската помощ за селата е най-големият ресурс, който се очаква да влезе в страната ни от Брюксел. До 2020 г. земеделците и агробизнесмените ще могат да си поделят 2,338 млрд. евро за модернизиране на предприятията и развитие на бизнес по Програмата за развитие на селските райони. Всяка година над 1,5 млрд. евро ще се разпределят и за подпомагане на единица площ. Въвежда се обаче таван за тази помощ, която може да получи едно лице, и той ще бъде 300 000 лв. след приспаднати разходи за заплати, осигуровки и други социални плащания. В същото време се намалява площта на стопанствата, за които може да се взимат пари за декар нива - от 5 на 1 дка.</p>
<p>
	15,860 млрд. евро от ЕС ще може да усвои страната ни през целия нов програмен период 2014-2020 г. По-7-те оперативни програми, програмите за морско дело и за селските райони страната ни ще може да усвои общо 9,85 млрд. евро.</p>
<p>
	<strong>Летище София търси милиони срещу птици</strong></p>
<p>
	В. Стандарт</p>
<p>
	Огромни инвестиции от порядъка на милиони левове са необходими на летище София, за да се справи напълно с пребиваващите на територията му и прелитащите ята птици, които са основна заплаха за сигурността на излитащите и кацащи самолети. Средствата са за пълна рекултивация на тревните площи на летателното поле, обяснява Тони Петков, ръководител на отдел &quot;Управление на авиационната безопасност&quot; на летище София. Става дума за т.нар. Greengrass management, разпространен по много летища в света, за прилагането на който се борим да бъде осигурен бюджет и тук, коментира Петков.</p>
<p>
	Това е много скъпа дейност, която означава изкореняване на диворастящата растителност и замяната й със специални треви, които имат забавен растеж, сухоустойчиви са и най-важното - не цъфтят и не раждат семена, които привличат птиците. Основната ни задача е да намалим източниците на храна за птиците на летателното поле и около него, разказва Петков. Предложили сме поетапна рекултивация, като започнем от най-близко разположените до полосата за излитане и кацане (ПИК) тревни зони. Имаме пълното разбиране на ръководството на летището, но става въпрос за милиони, които не могат да бъдат осигурени за кратко време, коментира Петков.</p>
<p>
	<strong>Шопската салата поевтиня</strong></p>
<p>
	В. Новинар</p>
<p>
	По-евтина шопска салата ще похапват българите в края на лятото, след като цените на доматите и краставиците тръгнаха надолу. Това сочат данните на Държавната комисия по стоковите борси и тържищата (ДКСБТ) за изминалата седмица. С близо 0,12 лв. са паднали цените на оранжерийните домати. 1,08 лв./кг може да се открие по борсите.<br />
	С 20% по-евтини от предходната седмица са краставиците от оранжерии. Цената им на едро стига около 0,90 лв за килограм. Пада цената и на зелето и морковите, както и на някои от плодовете.<br />
	&nbsp;</p>

			<div style="display: block; clear: both; padding-top: 10px;"><i>По статията работи: <a href="znvygb:anqvn.obpurin@vairfgbe.ot" id="worker_creator_email">Надежда Бочева</a></i></div>		</div>
	</div>

	<!-- Mobile payment branding -->
	
	
