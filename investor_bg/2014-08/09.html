

	<div class="art">
		<div id="article_text" class="s4">
			
			
			<p>
	<strong>Новият шеф на АПИ се заема първо с рисковите проекти</strong></p>
<p>
	<em>в. &quot;Сега&quot;</em></p>
<p>
	Проектът за скоростен път край София за 120 млн. евро по европейската програма &quot;Регионално развитие&quot; се бави и е в графата &quot;рискови&quot;. Неговото &quot;спасяване&quot; е един от основните приоритети на инж. Лазар Лазаров, който оглави Агенция &quot;Пътна инфраструктура&quot; (АПИ) към регионалното министерство. Става дума за т.нар. Северна скоростна тангента.</p>
<p>
	За смяната на досегашния пътен шеф &ndash; инж. Стефан Чайков, се разбра в четвъртък вечерта. Самият Лазаров беше на същия пост допреди година по времето на ГЕРБ и управлението на Лиляна Павлова като регионален министър.</p>
<p>
	&quot;Големият проблем е забавянето на отчужденията. Затова този проект ще е един от приоритетите, така че да не загубим средства&quot;, каза пред в. &quot;Сега&quot; вчера Лазар Лазаров. Въпреки че Брюксел одобри финансирането в началото на юни, остава проблемът с недоволството на собствениците по трасето на 16-километровия скоростен път. Той трябва да свързва крайните северозападни и югоизточни квартали на София, както и магистрала &quot;Люлин&quot; с &quot;Хемус&quot; и &quot;Тракия&quot;.</p>
<p>
	Още при подписването на договора с изпълнителя - консорциума от фирми ХПВС - ССТ, през февруари започнаха протести на собственици на около 3 000 имота, през които трябва да мине шосето. Те недоволстват от оценките на земите си.&nbsp;</p>
<p>
	Надеждите на пътните експерти бяха, докато се подготвя проектът, съдът да разгледа жалбите и строителството да започне през есента.</p>
<p>
	&quot;Вече има решения на съда за някои имоти, с които е определена по-висока оценка в съответствие с исканията на хората. Но се губи много време. Процесът е напълно блокиран. И това трае вече около година. За съжаление решението е политическо - то е в промяната на закона, а досега такава няма&quot;, коментира Лазаров. Проблемът с отчужденията възникна, когато Конституционният съд отмени възможността за предварително изпълнение на големи инфраструктурни проекти, преди да са минали отчужденията и обжалванията на оценките.</p>
<p>
	По ирония на съдбата точно под ръководството на Лазар Лазаров проектът беше вкаран в програма &quot;Регионално развитие&quot; преди около година с идеята да не бъдат загубени пари, разпръснати в по-малки вече забавени общински проекти.&nbsp;</p>
<p>
	Отчужденията се оказват препъникамък и за други ключови пътни проекти - като магистралите &quot;Марица&quot; и &quot;Струма&quot;, които се строят ударно с финансиране по програма &quot;Транспорт&quot;. Според Лазаров там имало части от т.нар. инженерни мрежи, които също не били приключени по отношение на отчужденията. Подобен е проблемът и с проекта за пътя София - Калотина. Освен това процедурата за него бе спряна от КЗК преди дни заради нарушения при избора на изпълнител.</p>
<p>
	<strong>И Кърджали одобри газовата връзка с Гърция</strong></p>
<p>
	<em>в. &quot;Сега&quot;</em></p>
<p>
	Общинските съветници в Кърджали одобриха вчера предложението на кмета Хасан Азис газовата връзка между България и Гърция да преминава през територията на общината. Това може да даде реален старт на забавения проект за така наречения интерконектор, който трябва да намали зависимостта на страната ни от транзита на руски природен газ през Украйна.</p>
<p>
	В началото на юли общините Кирково и Момчилград настояха трасето на газопровода да бъде изместено заради претенциите на земеделски стопани, през имотите на които е планирано то да бъде изградено. Впоследствие обаче и те склониха на компромис. Началото на газопровода у нас ще е в близост до прохода Маказа. Общата му дължина е 182 км, от които 31 км са в Гърция.</p>
<p>
	<strong>7 кораба изнасят зърно на всеки 24 часа</strong></p>
<p>
	<em>в. &quot;Стандарт&quot;</em></p>
<p>
	1,2 млн. тона зърнени товари са изнесени от началото на годината досега през пристанище Варна, съобщи неговият изпълнителен директор доц. Божидар Чапаров. По-голямата част - 1,1 млн. тона, са експортирани през пристанище Варна-изток, а останалите зърнени товари - през пристанище Варна-запад, което е строено и се експлоатира като заводски порт, обслужващ Долината на химията &ndash; Девня.</p>
<p>
	По 7 кораба се товарят на денонощие, миналата година бяха 11, които и сега ще достигнем, като се влезе в същинската кампания, обясни директорът на порта. Близо 800 000 тона от изнесените товари се падат на житото &ndash; фуражно и хлебно, 162 000 тона е изнесеният слънчоглед, близо 100 000 тона са съответно ечемикът и рапицата, около 50 000 тона e царевицата, а другите зърнени култури - царевичен и слънчогледов шрот &ndash; общо около 140 000 тона.</p>
<p>
	Основните дестинации, в които се експортират зърнените товари, са предимно държавите от ЕС. Изнасяме за Италия, Испания, Белгия, Франция, Холандия, шрот има за Обединеното кралство. Зърно върви по море за Турция, Мароко и Либия.</p>
<p>
	Тепърва предстои засиленият износ, за да достигнем прогнозните товари за годината от 4 млн. т, каза шефът на пристанището. Миналата година износът беше рекорден &ndash; 4 140 млн. т. Тази година има подобни очаквания, но лошите метеорологични условия позабавиха жътвата, забави се прибирането на реколтата.</p>
<p>
	Видимо е, че тази година няма задръстване от камиони на входа на пристанището и на Аспаруховия мост. Вече под него са изнесени пунктовете за проба на зърното. Схемата е разработена съвместно с общината и полицията, като мястото, където преди бяха фургоните за проби, е обособено като буферен паркинг, за да побира камионите, които чакат да бъдат разтоварени, обясни доц. Чапаров.</p>
<p>
	Предстои да бъде монтирано електронно информационно табло, на което ще бъдат изписвани корабите и корабните места, към които да се насочват автомобилите. Предстои да се вдигнат и указателни табели в самото пристанище.</p>
<p>
	<strong>Бъдещите студенти внасят до 25 август здравните си осигуровки</strong></p>
<p>
	<em>в. &quot;Новинар&quot;</em></p>
<p>
	Бъдещите студенти и младежите, които все още не са започнали работа, трябва да внесат сами здравните си осигуровки в размер на 16,80 лв. Срокът за това е 25 август, напомнят от Националната агенция по приходите.</p>
<p>
	Здравните вноски се превеждат по отделна сметка, указана във всеки офис на НАП, с код за вид плащане: 56 11 11, допълват от приходната агенция.</p>
<p>
	Ако все пак младежите пропуснат да внесат навреме своите осигуровки, преди да го направят, е задължително да проверят актуалния размер на вече начислената лихва за забавяне на сайта на НАП.</p>
<p>
	Размерът на дължимите здравни вноски може да се провери и по телефона. Услугата е автоматична и изисква въвеждане на ЕГН чрез клавиатурата на телефона.</p>
<p>
	Българските студенти, които са избрали да продължат образованието си в чужбина, не бива да забравят при завръщането си в България да получат от висшето учебно заведение уверение за успешно приключил и заверен семестър или учебна година &ndash; редовна форма на обучение.</p>
<p>
	Същото следва да се преведе от заклет преводач и да се представи в НАП, за да бъде коригиран здравният статус на лицето и то да може да ползва услугите, платени то НЗОК.</p>

			<div style="display: block; clear: both; padding-top: 10px;"><i>По статията работи: <a href="znvygb:qvzvgne.ihpuri@vairfgbe.ot" id="worker_creator_email">Димитър Вучев</a></i></div>		</div>
	</div>

	<!-- Mobile payment branding -->
	
	
